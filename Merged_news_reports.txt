Finlandiya polisi, PKK provokasyonu hakkında soruşturma başlattı
Finlandiya polisi, hafta sonu terör örgütü PKK destekçilerinin Türkiye'nin Helsinki Büyükelçiliği yakınında düzenlediği provokasyona ilişkin soruşturma başlattı.
Türkiye'nin Helsinki Büyükelçiliğinden yapılan açıklamada, polisin, pazar günü elçilik binası yakınında meydana gelen olayla ilgili soruşturma başlattığı, emniyet yetkililerinden detaylı rapor talep edildiği belirtildi.
Finlandiya basınında çıkan haberlere göre de, terör örgütü PKK destekçileri, 26 Şubat'ta Türkiye'nin Helsinki Büyükelçiliği yakınında Cumhurbaşkanı Recep Tayyip Erdoğan'a ait olduğu iddia edilen bir resmi yaktı.
Yaklaşık 20 kişiden oluşan ve maske takan terör örgütü destekçilerinin öncesinde polise bildirimde bulunmadığı, büyükelçilik yakınında bekleyen devriye emniyet güçlerinin dikkatiyle provokatörlere müdahale edildiği belirtildi.
İkisi Finlandiyalı diğerleri yabancı dört kişinin resmi görevliye mukavemet, taciz ve hakaret şüphesiyle gözaltına alındığı, daha sonra serbest bırakıldığı ifade edildi. (AA)
Macaristan Cumhurbaşkanı'ndan İsveç ve Finlandiya açıklaması
Macaristan parlamentosu, İsveç ve Finlandiya'nın NATO'ya üyelik başvurularını müzakere etmeye başlarken, Cumhurbaşkanı Katalin Novak iki ülkenin başvurularının "en kısa zamanda" parlamentoda onaylanması için milletvekillerine talepte bulundu.
İsveç ve Finlandiya geçen yıl Rusya'nın Ukrayna'yı işgalinin ardından NATO'ya katılmak üzere başvuruda bulunmuş ancak İsveç ve Finlandiya Türkiye'nin itirazlarıyla karşı karşıya kalmıştı.
İki ülkenin NATO'ya üye olabilmesi için Macaristan ve Türkiye'nin onayı gerekiyor. Türkiye, İsveç'in terör örgütleri PKK, YPG ve 2016 yılında yaşanan darbe girişiminin sorumluları FETÖ'ye karşı net bir tavır takınmasını istiyor.
Dışişleri Bakanı Mevlüt Çavuşoğlu Pazartesi günkü açıklamasında İsveç ve Finlandiya ile üyelik görüşmelerinin 9 Mart'ta yapılacağını ancak İsveç'in geçen yıl imzalanan üçlü mutabakatın koşullarını tam olarak karşılamadığını belirtmişti.
Macaristan parlamentosunda İsveç ve Finlandiya'nın üyeliğine yönelik müzakerelerde Temmuz'dan beri ilerleme sağlanamazken Başbakan Viktor Orban geçen hafta ilk kez üyelik başvurularına dair endişesini ifade etmişti.
Facebook paylaşımında Novak, "Bu (karar), ciddi sonuçları olacak karmaşık bir karar, dolayısıyla dikkatli değerlendirme yapılması gerekiyor" diyerek, "Benim duruşum net: Mevcut durumda İsveç ile Finlandiya'nın (NATO'ya) üyeliği makul. Millet Meclisi'nin olabildiğince kısa zamanda akıllıca bir karar alacağına inanıyorum!" ifadesini kullandı.
Sağcı Başbakan Orban geçen haftaki açıklamasında, üyelik başvuruları oylanmadan önce parlamenter gruplar arasında daha fazla müzakere gerekeceğini belirtmişti.
Finlandiya Dışişleri Bakanı Pekka Haavisto, Macaristan'ın 9 Mart'ta ya da civarında NATO başvurusu hakkında görüşmek için Finlandiya'ya parlamenter heyet göndermeyi planladığını dün açıklamıştı.
Finlandiya'dan NATO tasarısına onay
Finlandiya Parlamentosu, NATO tasarısını onayladı. Ülkenin NATO üyeliği henüz Türkiye ve Macaristan tarafından onaylanmadı.
Finlandiya Parlamentosu, ülkenin NATO'nun bir üyesi olmasına izin veren yasa tasarısını kabul etti.
Finlandiya haber ajansı YLE'nin bildirdiğine göre parlamento, Finlandiya'nın NATO üyeliğini 184'e karşı 7 oyla onayladı.
Sol İttifak'ın 6 temsilcisi ve "Güç Halka Aittir Partisi"nden Ano Turtiainen, NATO üyeliğine karşı oy kullandı.
Finlandiya'nın NATO üyeliği, Türkiye ve Macaristan'ın onaylaması durumunda gerçekleşecek. Halihazırda 28 NATO ülkesi, Finlandiya ve İsveç'in NATO üyeliğini kabul etti. (AA)
Finlandiya'da halk yarın sandık başına gidiyor
NATO üyeliğine başvuru süreci ve Başbakan Sanna Marin'in popülerliğiyle gündeme gelen Finlandiya'da halk, genel seçimler için yarın sandık başına gidecek.
Finlandiya'da halk yarın sandık başına gidiyor. Siyasi partiler, meclisteki 200 sandalye için yarışacak.
Ülkede partilerin parlamentoya girebilmeleri için seçim barajı bulunmuyor ancak bir siyasi partinin hazine yardımından faydalanabilmesi amacıyla yüzde 2'den fazla oy alması gerekiyor.
Finlandiya basınında paylaşılan son anketlere göre, Sosyal Demokratlar liderliğindeki mevcut beş partili hükümet, büyük olasılıkla bir kez daha kurulamayacak. Uzmanlar, 2019 seçimlerinde birbirlerine çok yakın oy olan üç partiden hangisinin lider olacağı konusunda öngörüde bulunmanın zor olduğunu belirtiyor.
Son anketler, Ulusal Koalisyon Partisi'nin oyların yüzde 20,8'ini, Sosyal Demokrat Parti'nin yüzde 19,9'unu ve milliyetçi Gerçek Finler Partisi'nin yüzde 19'unu alacağını gösteriyor.
Ülkede erken oylama, çeşitli bölgelerde 22-28 Mart'ta tamamlandı.
ÖNE ÇIKAN PARTİLER
Finlandiya'da Başbakan Sanna Marin liderliğindeki Sosyal Demokrat Parti, iktidardaki merkez sol partisi konumunda. Parti, Avrupa yanlısı politikalarıyla ön plana çıkıyor.
Riikka Purra liderliğindeki aşırı sağcı popülist hareket Gerçek Finler Partisi, göçmen karşıtlığıyla ön plana çıkıyor. Sosyal medya ve özellikle aktif TikTok uygulaması kullanımıyla genç seçmenler arasında popüler hale gelen siyasi parti, ırkçı söylemlerle suçlanıyor.
Petteri Orpo'nun başında olduğu sağcı ve muhafazakar Ulusal Koalisyon Partisi, şimdiye kadar hiçbir dönemde kadın lidere sahip olmamış tek ana akım Finlandiya partisi olarak dikkati çekiyor.
Finlandiya Maliye Bakanı Annika Saarikko liderliğindeki Merkez Parti'nin ekonomi ve tarım konusundaki vaatleri ön plana çıkıyor. Partinin en büyük destekçilerinin de kırsal kesimden olduğu ifade ediliyor.
"Finlandiya'nın Yeşilleri" olarak bilinen Yeşil Birliği, seçmenlerinin büyük bölümünü sosyal demokratlara kaptırmakla eleştiriliyor. Partinin lideri Maria Ohisalo, 2019-2021 yıllarında içişleri bakanı olarak görev yapsa da iz bırakan bir icraatı olmadığı için eleştiriliyor. Mevcut hükümette eğitim bakanı olan Li Andersson liderliğindeki Sol İttifak'ın bu seçimde oylarını artırması bekleniyor.
Finlandiya'da ana akımda yer alan bu partilerin yanı sıra feminizmi destekleyen bir parti, hayvan hakları partisi ve çok sayıda yeni küçük parti de seçime katılacak. (AA)
Finlandiya'ya NATO vizesi Resmi Gazete'de
Finlandiya'nın NATO'ya katılım protokolünün onaylanmasına ilişkin kanun, Resmi Gazete'de yayımlandı.
Finlandiya'nın NATO'ya katılımına ilişkin protokol Resmi Gazete'de yayımlandı. Resmi Gazete'de  "5 Temmuz 2022 tarihinde Brüksel’de imzalanan “Kuzey Atlantik Antlaşmasına Finlandiya Cumhuriyetinin Katılımına İlişkin Protokol”ün onaylanması uygun bulunmuştur." denildi.
Finlandiya Cumhurbaşkanı Niinisto: Türkiye'nin terör konusundaki endişeleri ciddiye alınmalı
Finlandiya Cumhurbaşkanı Sauli Niinisto, "Türkiye'nin terör konusundaki endişeleri ciddiye alınmalı” ifadelerini kullanarak, “Terör saldırılarında çok sayıda Türk vatandaşı hayatını kaybetti” dedi.
Finlandiya Cumhurbaşkanı Sauli Niinisto, Finlandiya Cumhurbaşkanlığı Ofisi'nin resmi sitesinde “Finlandiya terörle mücadeleyi ciddiye alıyor” başlıklı bir yazı yayınladı. Söz konusu yazıda, Türkiye'deki terör eylemleri ve Finlandiya'nın terörle mücadele politikalarına yer veren Niinisto, “Türkiye'nin terör konusundaki endişeleri ciddiye alınmalı ve terör saldırılarında çok sayıda Türk vatandaşı hayatını kaybetti” dedi.
Ankara'da 2015'te yaşanan terör saldırısının ardından eşi ile Türkiye’ye resmi ziyarette bulunduğunu hatırlatan Niinisto, "2015 yılında Türkiye'ye yaptığım resmi ziyarette eşim ve ben Ankara'daki saldırının ardından yaşananları yakından takip edebildik. O zaman kurbanların yakınlarına desteğimizi gösterdik ve terör saldırısını kınadık" ifadelerini kullandı.
"CEZA KANUNUNDA DEĞİŞİKLİK YAPILDI"
Finlandiya’nın terörizmin tüm biçimlerini ve tezahürlerini kınadığını ve terörizmi önlemek için aktif olarak çalıştığını vurgulayan Niinisto, “Finlandiya'nın terörle mücadeledeki yaklaşımı ve eylemleri, Türkiye'nin karşı karşıya olduğu terör konusunda da NATO ülkelerinin genel çizgisiyle şimdiden tamamen uyumludur. Bu konuda da üyelik koşullarımız yerine getirilmiştir” dedi.
Türkiye ile müzakerelere devam edilmesi gerektiğini belirten Niinisto, “Fin Ceza Kanununda bu yıl yürürlüğe giren yasa ile terör suçlarının cezalarını sıkılaştıran ve uzatan bir değişiklik yapıldı. Finlandiya'nın uluslararası insan hakları ilkelerine ve bunlardan türetilen yasalara saygısının, terörle mücadele önlemleriyle hiçbir şekilde çelişmediğini de vurgulamak isterim” dedi.
Niinisto, İsveç'e de terör konusunda atıfta bulunarak, “Tabii ki İsveç'in bu konudaki tutumunu bilmiyorum ama teröre yaklaşımımızın oldukça benzer olduğunu biliyorum” dedi.
Finlandiya, Türkiye'ye silah ambargosunu kaldıracak mı? Savunma bakanı konuştu
Türkiye’nin Finlandiya ve İsveç’in NATO üyeliğine itirazlarıyla ilgili tartışmalar sürerken, Finlandiya’dan konuyla ilgili önemli bir açıklama geldi.
Rusya'nın Ukrayna işgali sonrasında Finlandiya ve İsveç'in NATO üyelik başvurusuna yönelik Türkiye'den gelen itirazlar tartışma yaratırken Finlandiya’dan Türkiye'ye yönelik silah ambargosuyla ilgili dikkat çeken bir açıklama geldi.
Cumhurbaşkanı Recep Tayyip Erdoğan, iki ülkeyi terör örgütleri PKK ve FETÖ'ye destek vermekle suçlayarak Türkiye'ye yönelik yaptırımları eleştirmişti. İsveç ve Finlandiya, 2019’da Suriye’nin kuzeyine yönelik Barış Pınarı Harekatı’nın ardından Türkiye'ye silah satışı yasağı getirmişti.
"SAVAŞ BÖLGELERİNE SİLAH GÖNDERMİYORUZ"
Euractiv.com sitesinin aktardığı habere göre, Finlandiya televizyonunda dün sabah yayınlanan bir programa katılan Finlandiya Savunma Bakanı Antti Kaikkonen, ülkesinin Türkiye’ye silah satışı ambargosunu kaldırıp kaldırmayacağı konusunda net bir açıklama yapmayı reddetti. Öte yandan Finlandiyalı bakan, ülkesinin savaş bölgesine silah ihracatı yapmama ilkesine bağlı kalacağını söyleyerek Türkiye’ye ambargonun kaldırılmayacağının sinyalini verdi.
Kaikkonen, İsveç’in Türkiye’ye ambargoyu kaldıracağı yönündeki haberlere de şüpheyle yaklaştığını söyledi. İsveç gazetesi Expressen’e konuşan İsveç Silah İhracatı Kontrol Ajansı Başkanı Karl Evertsson, “Bugünkü koşullarda Türkiye'ye silah satabiliriz” demişti.
Finlandiya basınına göre Türkiye’nin diğer talepleri de ülkede büyük tartışma yaratıyor. Özellikle terör örgütleriyle bağlantılı kişilerin Türkiye’ye iadesi talebi, Finlandiya’daki bazı kesimlerin itirazlarıyla karşılaşıyor.
NATO krizi: İsveç ve Finlandiya'dan Erdoğan'ın sözlerine yanıt
Cumhurbaşkanı Erdoğan'ın bugün İsveç ve Finlandiya'nın NATO'ya üyeliklerini değerlendirdiği açıklamalarına iki ülkeden yanıt geldi. Diyalog çağrısı yinelendi.
Rusya'nın Ukrayna'yı işgalinin ardından İsveç ve Finlandiya NATO'ya resmi başvuru için adım atarken, Türkiye bu duruma itiraz etmiş, Cumhurbaşkanı ve AKP Genel Başkanı Recep Tayyip Erdoğan İskandinav ülkelerini 'teröristlerin misafirhanesi' olarak değerlendirmişti.
Bugün ise Erdoğan Finlandiya ve İsveç'in NATO üyeliğine ilişkin yaptığı açıklamada, "Güvenlik sorunlara kayıtsız kalan batı dünyası Karadeniz'in kuzeyinde çıkan çatışmada kendini benzer durumda buldu. İsveç ve Finlandiya'nın NATO'ya üyelik başvurusu böyle bir süren ürünüdür. Biz terör örgütüne verdikleri destek nedeniyle üyeliklerine karşı olduğumuzu ilan ettik. NATO terör örgütlerine destek kuruluşu değildir." dedi.
Erdoğan'ın bu sözlerinin ardından, İsveç ve Finlandiya'dan da konuyla ilgili açıklama geldi.
'DİYALOG DEVAM EDECEK'
İsveç Başbakanı Magdalena Andersson, İsveç'in NATO'ya üyelik başvurusu konusunda Türkiye'nin itirazları konusunda Ankara ile diyaloğun devam edeceğini açıkladı.
"Türkiye ile yakın gelecekte yapıcı toplantılar yapmayı istiyoruz" diyen İsveç Başbakanı, "Türkiye'nin taleplerine olan cevabımızı onlara doğrudan ileteceğiz, yanlış anlaşılmaları ortadan kaldıracağız" ifadelerinde bulundu.
Birleşmiş Milletler Genel Sekreteri Antonio Guterres de, "Türkiye ile yapıcı görüşmelerin gerçekleşeceğini düşünüyorum." ifadelerini kullandı.
'NATO İÇİN İYİ BİR ŞEY OLMAZ'
Benzer bir açıklama da Finlandiya'dan geldi. Finlandiya Dışişleri Bakanı Pekka Haavisto, Türkiye ile NATO hakkında yapılan görüşmelerin devam edeceğini açıkladı.
Türkiye'nin, Finlandiya ve İsveç'in NATO'ya katılması için birçok şart koştuğunu hatırlatan Haavisto, Madrid'de yapılacak zirvede NATO'nun olumlu açıklamalar yapacağını düşündüğünü söyledi.
Haavisto her ülke için üyelik kriterlerinin değişmesinin NATO için iyi bir şey olmayacağını da dile getirdi.
'DİLE GETİRMEMESİNE ŞAŞIRDIK'
Başbakan Sanna Marin'in ABD ziyaretinin Türkiye ile yürütülen görüşmeler hakkında Finlandiya'nın görüşünü paylaşmak için fırsat olacağını söyleyen Haavisto, (NATO üyelik) başvurusu yapılmadan önceki görüşmelerde Türkiye'nin endişelerini dile getirmemesine şaşırdığını söyledi.
Finlandiya ve İsveç, Rusya'nın Ukrayna'yı işgalinden sonra uzun süredir devam eden tarafsızlık politikasından vazgeçerek resmi olarak NATO üyeliği için başvurmuştu.
Finlandiya: Türkiye'de ilgimizi çekebilecek bazı silah teknolojileri var
Finlandiya Dışişleri Bakanı Pekka Haavisto, Türkiye’nin ürettiği İHA ve SİHA’lara atıfta bulunarak, “Türkiye'de Finlandiya'nın ilgisini çekebilecek bazı silah teknolojileri var. Herkes bu dronları ve diğer sistemleri takip etti. Ama acele etmek istemiyorum. Önce mevcut müzakerelerin durumuna bakalım” dedi.
NATO üyelikleri konusunda Türkiye’nin kaygılarını gidermeye çalışan Finlandiya ve İsveç’ten olumlu mesajlar gelmeye devam ediyor.
Finlandiya Dışişleri Bakanı Pekka Haavisto yaptığı açıklamada, Finlandiya ve Türkiye’nin NATO müttefiki olmaları durumunda birbirleriyle silah anlaşmaları yapabileceğini belirterek, “Türkiye'de Finlandiya'nın ilgisini çekebilecek bazı silah teknolojileri var. Herkes bu dronları ve diğer sistemleri takip etti. Ama acele etmek istemiyorum. Önce mevcut müzakerelerin durumuna bakalım” dedi.
Finlandiya'nın Türkiye'ye silah ambargosu uygulamadığını ve ihracatın duruma göre belirlendiğini ifade eden Haavisto, ancak NATO’nun savunma taahhüdü göz önüne alındığında, Finlandiya’nın NATO üyesi olması halinde herhangi bir silah ihracatına yönelik kararda dikkate alınacağını da sözlerine ekledi.
Türkiye, terör örgütü PKK/YPG’ye verdikleri destek nedeniyle Finlandiya ve İsveç’in NATO üyeliğini veto ederken, söz konusu iki ülkede Türkiye’nin Suriye’nin kuzeyinde terör örgütlerine düzenlediği askeri operasyonlar nedeniyle Türkiye’ye silah ambargosu uyguluyor.
Finlandiya'dan Erdoğan'ın "73 terörist" sözlerine yanıt
Hafta içinde Madrid'de NATO Liderler Zirvesi'nde bir anlaşma yaparak Finlandiya ve İsveç'in üyeliklerine yeşil ışık yakan Cumhurbaşkanı Erdoğan'ın "73 teröristi iade edin" çağrısına Finlandiya'dan yanıt geldi.
Rusya'nın Ukrayna'yı işgal etmesiyle birlikte NATO'ya üye olmak için sıraya giren Finlandiya ve İsveç'in üyeliği NATO içerisinde kriz yaratmıştı. Türkiye bazı gerekçeler öne sürerek iki ülkenin üyeliğine itiraz ederken bu hafta Madrid'de gerçekleşen NATO Liderler Zirvesi'nde taraflar arasında anlaşma sağlandı.
Önceki gün üç ülke arasında imzalar atılırken, böylelikle Türkiye iki ülkenin üyeliğine de yeşil ışık yakmış oldu. Fakat dün Cumhurbaşkanı Erdoğan'ın, "İsveç, 73 teröristin iadesi için söz verdi” açıklaması uluslararası camiada gündem oldu.
Erdoğan'ın açıklaması NATO içinde belirsizliğe sebep olurken Finlandiya'dan dikkat çekici bir yanıt geldi. Finlandiya Dışişleri Bakanı Pekka Haavisto, "Türkiye ile üzerinde mutabık kaldığımız her şey imzalı belgede yazıyor. Türkiye ile Madrid'de bireyler ya da insanların listesi üzerinde görüşme gerçekleşmedi" dedi.
BOZDAĞ: 33 TERÖRİSTİ İSTİYORUZ
Türkiye’nin NATO Zirvesi’nin ilk gününde Finlandiya ve İsveç’in NATO üyeliğine itirazından vazgeçmesi üzerine Adalet Bakanı Bekir Bozdağ da bir açıklama yapmıştı.
Bozdağ, "Onlardan bu mutabakat metni çerçevesinde bu başvurularınızın gereklerini yapmalarını isteyeceğiz. Zaten başvurularımız var. Onlara ayrıca bir yazı yazarak bu sözleşme, mutabakat çerçevesinde verdikleri sözlerin gereği, hem Finlandiya da 6 PKK'lı, 6 FETÖ’cü terörist, İsveç'te ise 10 FETÖ'cü, 11 PKK’lı teröristin dosyaları, ilgili ülkelerin Adalet Bakanlıklarında bekliyor. Şimdi bu mutabakattan sonra biz de  olarak bunların iadesi hususunu yeniden kendilerini yazacağız ve hatırlatacağız. Yeniden bir dosya göndermemize gerek yok. Dosyalar orada, sözlerinin gereğini yerine getirmelerini bir kez daha isteriz" demişti.
İsveç ve Finlandiya'dan Türkiye'ye çağrı
İsveç ve Finlandiya'nın başbakanları bugün NATO üyeliği ile ilgili açıklamalarda bulundu.
Rusya'nın Ukrayna'yı işgal etmesiyle birlikte İsveç ve Finlandiya'nın NATO'ya dahil olma süreci hızlanırken, bugün iki İskandinav ülkesinin başbakanları açıklamalarda bulundu.
Rusya'nın işgali sonrasında İsveç ve Finlandiya NATO'ya girme isteklerini duyurmuş fakat Türkiye iki ülkenin terörle mücadelede işbirliği yapmadıkları sebebiyle karşı olduğunu duyurmuştu. Üç ülke, Haziran ayında İspanya'nın başkenti Madrid'de düzenlenen NATO Liderler Zirvesi'nde masaya oturmuş ve mutabakat imzalanmıştı.
İki ülkenin NATO süreci ağır aksak devam ederken bugün Finlandiya Başbakanı Sanna Marin ile İsveç Başbakanı Ulf Kristersson açıklamalarda bulundu. İsveç Başbakanı Kristersson, "Türkiye ve İsveç benim Ankara'ya gitmem konusunda anlaştı ve ziyaretin zamanlaması için tekrar iletişime geçeceğiz" dedi.
Marin ise Finlandiya'nın NATO üyeliği ile ilgili açıklama yaptı. Üyelik ve oylama sürecinin Türkiye ve Macaristan'da yavaş ilerlediğini söyleyen Sanna Marin, "Bütün gözler şimdi Macaristan ve Türkiye üzerinde. Biz bu ülkelerden üyelik sürecini hızlandırmalarını ve onaylamalarını istiyoruz. Bunun geç olmadan bir an önce gerçekleşmesi çok önemli" dedi.
NATO GENEL SEKRETERİ, ERDOĞAN'LA GÖRÜŞECEK
NATO Genel Sekreteri Jens Stoltenberg, bu hafta Türkiye'de Cumhurbaşkanı Recep Tayyip Erdoğan ile görüşmesi öncesinde Finlandiya ve İsveç'in liderleriyle telefon görüşmeleri yaptı. Stoltenberg, sosyal medya hesabından yaptığı açıklamada, Finlandiya Başbakanı Sanna Marin ve İsveç Başbakanı Ulf Kristersson ile "kritik bir zamanda" telefon görüşmeleri yaptığını bildirdi.
Finlandiya ve İsveç'in NATO'ya davet edilen ülkeler olduğunu hatırlatan Stoltenberg, iki ülkenin üyelik başvurularının ve NATO'ya davet edilmelerinin, her ülkenin kendi yolunu seçme hakkı olduğuna kanıt teşkil ettiğini vurguladı.
Dün de Finlandiya Cumhurbaşkanı Sauli Niinistö ile telefonda görüşen NATO Genel Sekreteri Stoltenberg, 4 Kasım'da İstanbul'da Cumhurbaşkanı Erdoğan ile bir araya gelecek. Erdoğan, İsveç'in yeni Başbakanı Ulf Kristersson'u da 8 Kasım'da Ankara'da kabul edecek. (Reuters/AA)
Fin halkının çoğu tek başına NATO'ya girmek istiyor
Türkiye ile İsveç arasındaki gerilim devam ederken, NATO süreci dolaylı yollardan yavaşlayan Finlandiya'da dikkat çekici bir anket yapıldı.
Rusya'nın Ukrayna'ya saldırması sonrasında İsveç ile birlikte NATO'ya üye olmak isteyen Finlandiya'da yapılan anketten dikkat çekici sonuçlar çıktı...
Cumhurbaşkanı Erdoğan'ın Finlandiya'nın NATO üyeliğine sıcak baktığını açıklamasından sonra paylaşılan ankette Fin halkının yarısından fazlası, "Finlandiya üyelik için Türkiye'nin engelleyeceği İsveç'i beklemeli mi" sorusuna olumsuz yanıt verdi. Halkın yüzde 53'ü buna olumsuz yanıt verirken ankete katılanların yüzde 28'i İsveç'i beklemek gerektiğini söyledi.
Fin gazetesi Ilta-Sanomat'ta yayınlanan ankete 1021 Fin katılırken, anketin 30 Ocak ve 1 Şubat tarihleri arasında yapıldığı kaydedildi. Finlandiya hükümeti ise daha önce yapılan açıklamalarda İsveç ile birlikte NATO'ya girmeyi tercih edeceklerini duyurmuştu. Pazartesi günü bir açıklama yapan Finlandiya Dışişleri Bakanı Pekka Haavisto, "Bizim Finlandiya olarak isteğimiz İsveç ile birlikte NATO'ya girmektir. İsveç bizim hem savunmada hem de diplomaside en yakın müttefikimiz" demişti.
Finlandiya ve İsveç'ten ortak NATO kararı
Finlandiya Başbakanı Sanna Marin ve İsveç Başbakanı Ulf Kristersson, iki ülkenin güvenliğinin birbirine bağlı olduğunu belirterek, NATO'ya üyelik başvuru sürecini beraber başlattıkları gibi beraber neticelendirmek istediklerini söyledi.
Marin ve Kristersson, Stockholm'de ortak basın toplantısı düzenledi.
TÜRKİYE'YE SESLENDİLER
Finlandiya Başbakanı Marin, NATO'ya üyelik başvurusunu İsveç ile yaptıklarını ve süreci birlikte tamamlamak istediklerini belirterek, "Birlikte çalışıyoruz. Bu konuda her gün çok yakın temas halindeyiz. Tabii ki hem Türkiye'nin hem de Macaristan'ın başvurumuzu bir an önce onaylamasını istiyoruz." ifadesini kullandı.
Marin, görüşmede, Ukrayna'ya desteğin devamı ve NATO'ya katılım konularını ele aldıklarını, Kiev'e desteği sürdüreceklerini vurguladı.
Ukraynalıların kendilerine güvenebileceğini belirten Marin, Avrupa Birliği'ne (AB) üye olma yolunda Kiev'e yardım edeceklerini kaydetti.
TÜM İTTİFAKIN ÇIKARINA
Marin, Rusya-Ukrayna Savaşı nedeniyle Avrupa'da güvenlik düzeninin kalıcı olarak değiştiğine ve bu nedenle NATO'ya katılmak istediklerine işaret ederek, şöyle devam etti:
"Finlandiya ve İsveç'in güvenliği birbirine bağlı. NATO'ya birlikte katılmamız tüm ittifakın çıkarına. Madrid'de mutabakata varıldığı üzere Türkiye'nin dile getirdiği endişeleri ele aldık. Tüm NATO üye devletlerinin başvurumuzu yakında onaylayacağına ve Vilnius'taki zirvede Finlandiya ve İsveç'in müttefik olacağına inanıyoruz."
"SANDALYENİZİ BİLE YAKAMAZSINIZ"
Dini konulara saygının, Finlandiya yasalarında yer aldığını belirten Marin, şunları kaydetti:
"Kur'an-ı Kerim ya da İncil yakılmasına izin vermiyoruz. İnsanların istediğine inanma özgürlüğünü korumak istiyoruz. Finlandiya'da halka açık yerlerde ateş yakmaya ilişkin bazı yasalar da var. Halka açık yerlerde sadece Kur'an-ı Kerim değil sandalyenizi bile yakamazsınız. Bunu Finlandiya'da yapmayın."
Marin, İsveç'in üyeliğinin uzun zaman alması durumunda ne olacağına ilişkin soruya, "Durumun sınıftaki yaramaz çocuk gibi sunulması garip. İsveç de NATO üyesi olmak için istenenleri yerine getiriyor. İsveç'in 'sorun yaratan' olarak sunulduğu bu atmosferi sevmiyorum." yanıtını verdi.
İSVEÇ'TEN SAKİNLİK ÇAĞRISI
İsveç Başbakanı Kristersson da Finlandiya ile yakın ilişkilere sahip olduklarını belirterek, NATO üyeliği için yolculuğa birlikte çıktıklarını ve birlikte devam ettiklerini söyledi.
Kristersson, Türkiye, Finlandiya ve İsveç'in imzaladığı Üçlü Muhtıra'yı anımsatarak, "Bu sabahki Kabine Toplantısı'nda hükümetin terörle mücadeleye ilişkin yasa teklifini resmileştirdik. Tasarı, martta Meclise gönderilecek ve yeni terörle mücadele yasaları, 1 Haziran'dan itibaren yürürlüğe girecek. Bu, İsveç'in terörle mücadele konusundaki uzun vadeli taahhüdünde bir mihenk taşıdır." diye konuştu.
"HAYAL KIRIKLIĞINI ANLIYORUZ"
Son dönemde Türkiye ile yaşanan gerilime ve İsveç'te yaşanan provokasyonlara değinen Kristersson, "Bu eylemlerin yol açtığı hayal kırıklığını anlıyor ve paylaşıyoruz. Tüm İsveçlilere mesajım çok basit; durumu sakinleştirelim ve büyük resme ve gerçekten önemli olan şeye, NATO'nun tam üyeleri olarak İsveç'in ulusal güvenliğini artırmaya odaklanalım." ifadelerini kullandı.
Kristersson, İsveç'in üçlü muhtıra kapsamında üstüne düşeni yapacağını kaydetti.
İSVEÇ'TE YENİ TERÖR CEZA YASASI TANITILDI
İsveç Adalet Bakanı Gunnar Strommer da gün içinde düzenlediği basın toplantısında, İsveç'te terör örgütlerine destek vermeyi ve katılmayı suç sayan ceza yasasını tanıttı.
Sadece belirli bir terör olayına karışanların değil, terör örgütleriyle her tür bağlantının cezai takibat konusu olacağını belirten Strommer, "Terör mevzuatının yetersiz olduğu ortaya çıktı. Yeni ceza yasası ile terör örgütü faaliyetlerinin sürdürülmesini, güçlendirilmesini ve bir dizi farklı faaliyeti suç saymak istiyoruz." ifadesini kullandı.
Strommer, "Bu zamana kadar terör zanlıları, sadece eylemlerinin belirli bir terör olayıyla bağlantılı olması durumunda cezai takibata uğruyordu. Yeni yasa, terör örgütleriyle her tür bağlantıyı cezai takibat kapsamına alacak." dedi.
İsveç Dışişleri Bakanı Tobias Billström, daha önce yaptığı açıklamada, 7 Mart'ta parlamentoya ceza yasası sunacaklarını ve İsveç Ceza Kanunu'nda yeni bir suç oluşturulacağını söylemişti.
İsveç topraklarında terörist aktivitelerin tanıtımını ve propagandasını yapmanın suç kabul edileceğini aktaran Billström, yasanın 1 Haziran'da sahada uygulanacağını belirtmişti. (AA)
Finlandiya'da Başbakan Marin liderliğindeki SDP seçimleri geride tamamladı
Finlandiya'da genel seçimleri kesin olmayan sonuçlara göre muhafazakar Ulusal Koalisyon Partisi yüzde 20,8 ile önde tamamlarken, Gerçek Finler Partisi yüzde 20 ve mevcut Başbakan Sanna Marin'in liderliğindeki Sosyal Demokrat Parti (SDP) yüzde 19,9 oy aldı.
Finlandiya Adalet Bakanlığı ve Finlandiya yayın organı YLE'nin paylaştığı kesin olmayan sonuçlara göre, bugün gerçekleşen genel seçimlerde oyların yüzde 99,8'inin sayımı tamamlandı.
Muhafazakar Ulusal Koalisyon Partisi yüzde 20,8 ile seçimleri önde tamamlarken, Gerçek Finler Partisi yüzde 20 ve Sosyal Demokrat Parti yüzde 19,9 oy aldı.
Buna göre, 200 vekilli Finlandiya parlamentosunda Ulusal Koalisyon Partisi 48, Gerçek Finler Partisi 46, Sosyal Demokrat Parti 43, Merkez Parti 23, Yeşil Birliği 13 ve Sol İttifak 11 vekille temsil edilecek. İsveç Halk Partisi'nin ise 9 milletvekili çıkarması bekleniyor. Kalan vekillikler ise Merkez Parti, "Movement Now" partileri ile bağımsız adaylar arasında paylaşıldı.
Kayıtlı seçmen sayısı 4 milyon 540 bin 437, seçime katılım oranı ise yüzde 71,9 olarak açıklandı.
Marin başkanlığındaki mevcut kabine Sosyal Demokrat Parti, Merkez Parti, Yeşil Birliği, Sol İttifak ve İsveç Halk Partisi'nin parçası olduğu koalisyondan oluşuyordu.
Kesin olmayan sonuçlara göre, mevcut kabinenin vekil sayısı 100'ü geçemiyor ve tahminlere göre yeni bir koalisyonun oluşması öngörülüyor.
Finlandiya'da seçimleri lider tamamlayan parti hükümeti kurmak için ilk fırsata sahip oluyor. Ülkeyi yönetmek için de 200 sandalyeli parlamentoda 100'den fazla vekille bir koalisyon oluşması gerekiyor.
Kesin sonuçların 5 Nisan'da ilan edilmesinin ardından ilerleyen günlerde koalisyon oluşumları için görüşmelerin başlaması ve yeni hükümetin ilan edilmesi bekleniyor.
2019 seçimlerini ilk üç sırada tamamlayan partiler sırasıyla Sosyal Demokrat Parti, Gerçek Finler Partisi ve Ulusal Koalisyon Partisi olmuştu.
NATO üyeliğine 12 Mayıs'ta karar verilecek
Rusya'nın Ukrayna'yı işgal etmesi sonrasında NATO üyeliği tekrar gündeme gelen Finlandiya'da dikkat çekici bir iddia ortaya atıldı.
Finlandiya'nın önde gelen gazetelerinden Iltalehti'ye konuşan bazı hükümet kaynakları, ülkenin 12 Mayıs'ta NATO'ya üyelik için karar vereceğini duyurdu.
Özellikle 24 Şubat'ta Rusya'nın Ukrayna'yı işgal etme kararı alarak 2 ayı aşkın bir süredir devam eden savaşın fitilini ateşlemesiyle birlikte Finlandiya ve İsveç, NATO'ya katılmayı gündemlerine almıştı.
Fin basınına konuşan kaynaklar, Finlandiya Cumhurbaşkanı Sauli Niinisto'nun 12 Mayıs'ta NATO'ya girmeye onay verdikten sonra parlamentoda kararın oylanacağını açıkladı. İki adımlı bu hamleden çıkacak sonuca göre Finlandiya, resmi olarak NATO'ya başvurabilir. Rusya'nın komşusu olan ve Moskova'nın itiraz ettiği NATO üyeliği ile birlikte bölgede gerilimin daha da artması bekleniyor.
Fin anayasasına göre cumhurbaşkanı ülkenin diplomasi ve güvenlik politikalarına hükümet ile iş birliği yaparak yön verebiliyor.
Finlandiya ile 1300 kilometrelik bir sınırı paylaşan ve geçmişte Finlandiya ile savaşan Rusya, Finlandiya ve İsveç'in NATO'ya katılması durumunda bölgeye nükleer silah ve hipersonik füze göndereceğini açıklamıştı.
Finlandiya Dışişleri Bakanı: Türkiye ne zaman hazır olursa görüşebiliriz
Finlandiya Dışişleri Bakanı Pekka Haavisto, Çekya Dışişleri Bakanı Jan Lipavsky ile yaptığı toplantıda, “Türkiye ne zaman hazır olursa görüşebiliriz” dedi.
Finlandiya Dışişleri Bakanı Pekka Haavisto, Finlandiya’nın başkenti Helsinki’de Çekya Dışişleri Bakanı Jan Lipavsky ile bir toplantı gerçekleştirdi. Toplantıda İsveç ve Finlandiya’nın NATO’ya katılım başvuruları ile Türkiye’nin iki ülkenin üyeliklerini istememesi tartışılırken, Rusya’nın Ukrayna’daki saldırganlığı, Avrupa’nın güvenliği, Balkan ve bazı Doğu Avrupa ülkelerinin AB’ye üyelikleri ile Çekya’nın AB dönem başkanlığı konuları görüşüldü.
“TÜRKİYE'NİN KARARININ RUSYA'YLA İLGİSİ YOK"
Çek Dışişleri Bakanı Lipavsky bir gazetecinin, “Türkiye’nin İsveç ve Finlandiya’nın NATO üyeliklerine olumsuz bakmasının Rusya ile bir bağlantısı var mıdır” sorusuna “Kesinlikle böyle bir bağlantı olduğunu düşünmüyorum. Türkiye sebeplerini bildirdi. Sorunların diplomatik yollarla çözülebileceğini düşünüyorum. Umarım her şey olumlu bir duruma döner ve 29 üyenin onay verdiği İsveç ve Finlandiya’nın NATO üyeliklerine Türkiye de onay verir. Bunun için çalışmak gerekli ve bunun için zamanımız var. Bir sonraki Cuma günü Türkiye Dışişleri Bakanı Mevlüt Çavuşoğlu ile görüşeceğim. Fakat bu sorunu çözmek Çekya’nın sorumluluğunda değildir. Bunu çözecek olan 3 ülkedir” dedi.
Finlandiya Dışişleri Bakanı Pekka Haavisto ise açıklamasında, “Biz de yaptığımız görüşmelerde kesinlikle Rusya ile bir bağlantı görmedik. Türkiye’nin endişeleri terörizm ve silah ticareti ile ilgili konulardır. Biz tekrar görüşmek için hazırız. Türkiye ne zaman hazır olursa görüşebiliriz” dedi.
ÇEKYA'DAN FİNLANDİYA'YA DESTEK
Çekya Dışişleri Bakanı Jan Lipavsky yaptığı açıklamada, “Çekya olarak Finlandiya ve İsveç’in NATO başvurularını mümkün olan en kısa sürede işleme koymak için elimizden geleni yapacağız. Bu ülkelerin NATO’ya katılımı güvenlik açısından da çok önemli. Finlandiya ve Çekya, Rus baskısı bakımından benzer durumda. Bu ülkelerin Ukrayna ile dayanışma göstermesi çok önemli” dedi.
Finlandiya Dışişleri Bakanı Pekka Haavisto ise açıklamasında, “Birçok NATO ülkesi gibi Çekya’nın da Finlandiya’nın NATO üyeliğine verdiği destekten dolayı memnunuz. Ukrayna’yı destekliyoruz ve desteklemeye de devam edeceğiz” ifadelerini kullandı.
Çavuşoğlu'ndan İsveç ve Finlandiya açıklaması: Terör örgütüne destek veren ülkeden müttefik olur mu?
Dışişleri Bakanı Mevlüt Çavuşoğlu, İsveç ve Finlandiya'nın NATO üyeliği ile ilgili, “Biz NATO'nun genişlemesini de isteyen bir ülkeyiz. Ama bize saldıran terör örgütüne destek veren ülkeden müttefik olur mu? Biz sizin kaygılarınızı anlıyoruz, sizin de müttefiklerinizin kaygılarını anlamanız lazım” dedi.
Dışişleri Bakanı Mevlüt Çavuşoğlu, Eskişehir Osmangazi Üniversitesi’nde katıldığı öğrenci buluşması programında, öğrencilerin sorularını cevapladı.
Çavuşoğlu, İsveç ve Finlandiya’nın NATO’ya üyelik başvurusu hakkında da değerlendirmede bulunarak, “Güçlü olanın yanında olmak kolay, ama haklı olanın yanında ve mecburiyetten yana tavır sergilemek, herkesin bugün küresel ve uluslararası sistemde yapabileceği kolay bir şey değil, çünkü çok baskı var. Ülkeler üzerinde çok baskı var. Milletler üzerinde çok baskı var. Azınlıklar üzerinde çok baskı var. Diğer taraftan İsveç ve Finlandiya var. NATO üyelikleri konusunda da teröre destek veren, ülkemize kısıtlama uygulayan ülkelerle müttefiklik yapılamayacağını söylüyoruz. Herhangi gizli bir gündemimiz yok. Biz NATO'nun genişlemesini de isteyen bir ülkeyiz. Ama bize saldıran terör örgütüne destek veren ülkeden müttefik olur mu? Siz müttefik olacaksanız, biz sizin kaygılarınızı anlıyoruz, siz de müttefiklerin kaygılarını anlamanız lazım." dedi.
"KISITLAMALARIN GEREKÇESİ NE?"
Çavuşoğlu, sözlerine, "Anlamak yetmez, gidermek lazım. Türkiye'ye karşı savunma sanayi ürünlerinde kısıtlama getireceksiniz. Kısıtlamanın gerekçesi ne? PKK ve YPG’ye yönelik operasyonlarımız. Yani terörle mücadelemiz. Yani bir kısıtlama, ürün satmama kararı kime karşı alınır? Düşmana karşı değil mi? İlişkilerinizin hiç olmadığı, istemediğiniz ülkelere karşı olur. Dünyada herkesin ilişkilerini yani aşağı yukarı minimumda tuttuğu ülkelerde var, sistemin içinde. Ama siz Türkiye gibi, Avrupa'ya çok önemli katkı sağlayan bir ülkeye kısıtlama getiriyorsunuz. Açıkça bunu söylüyoruz. Bu kaygılarımızın giderilmesi gerektiğini ve bu ülkelerin de bu yönde somut adımlar atması gerektiğini söyledik. Kendilerine belgeyle de verdik” ifadeleriyle devam etti.
"HERKES TÜRKİYE'Yİ KİLİT BİR ÜLKE OLARAK GÖRÜYOR"
Ukrayna’daki buğdayın dünyaya taşınması konusunda çalışmaların sürdüğünü söyleyen Çavuşoğlu, konuyla ilgili olarak şunları söyledi: “Ama vatandaşlarımızın ve dünya insanlarının karşı karşıya kaldığı başka sorunlar da var. Ayrımcılık, nefret, kendisinden olmaya yönelik nefret, İslam düşmanlığı, yabancı düşmanlığı, bunlara karşı da mücadele etmek lazım. Şimdi ilk defa Dışişleri Bakanlığı olarak ilgili kurumlarımızla da çalışıyoruz. Dünyada İslam düşmanlığı ve ırkçılık içeren saldırılar, söylem ve eylemleri rapor ediyoruz. Raporumuz bitmek üzere. Tüm uluslararası kuruluşlar BM İnsan Hakları Komiseri, Avrupa Konseyi ve Avrupa Birliği dâhil herkesle paylaşacağız. Dünya kamuoyuyla da paylaşacağız. İşte Ukrayna'daki savaştan dolayı gıda güvenliği konusunu ön planda olduğunu söyledim. Şimdi bir taraftan tekrar tarafları masaya getirmeye çalışıyoruz, barış için çalışıyoruz. Diğer taraftan da Ukrayna'daki buğday için mayınların temizlenmesiyle güvenli bir koridor açarak, o gemilerin Ukrayna'daki buğdayın tüm dünyaya taşınması, ihtiyaç duyan ülkelere ihraç edilmesiyle ilgili çalışıyoruz Birleşmiş Milletler, Türkiye, Rusya ve Ukrayna olarak. Şimdi ülkeler arıyor bizi sürekli, ‘bizi de dâhil edin bu sisteme’ diye. Biz tabii herkesin katkısına açığız. Bu konularda rekabet olmaz. İş birliği yapmak lazım diyoruz. Ama burada kilit bir ülke olarak herkes Türkiye'yi görüyor. Çünkü başından beri bu yönde her iki tarafın da güvenini kazanan sadece savaş döneminde değil önce izlediğimiz hep denge politikası sayesinde güvenilir bir ülkeyiz.”
"HER COĞRAFYADA BARIŞ İÇİN MÜCADELE EDİYORUZ"
Bakan Çavuşoğlu, Türkiye olarak her coğrafyada barış için mücadele ettiklerini belirterek, “Afrika'dan Latin Amerika'ya, Orta Asya'dan Balkanlar'a her coğrafyada barış için çalışıyoruz. Şimdi Filipinler neresi, Türkiye neresi? Orada da barış sürecine katkı sağlıyoruz. Halen bu alınan kararların uygulanması konusunda bir büyükelçimiz görevli. Şimdi Kolombiya'da biliyorsunuz ayrılıkçı ve terör faaliyetlerinde bulunan grupla devlet arasındaki müzakerelere biz hem personel katkısı sağlıyoruz. O bölgedeki Latin Amerika'daki bölgesel örgütler aracılığıyla hem de bir diplomatımızı görevlendiriyoruz. Yani sadece yakın coğrafyamızda değil işte Afrika'da da aynı yaklaşımı sürdürüyoruz. Şimdi Balkanlar'da ciddi bir kırılganlık var. Önümüzdeki günlerde dört Balkan ülkesini ziyaret edeceğim. Bu ülkelerle önemli görüşmeler de gerçekleştireceğiz. Sayın cumhurbaşkanımızın da ziyaretleri olacak” şeklinde konuştu.
"DÜNYADA 50 YILDA GÖRÜŞMEMİŞ ENFLASYON VAR"
Rusya-Ukrayna savaşının yanı sıra aralarında corona virüsünün de olduğu krizlerin dünyada görülmemiş enflasyonlara neden olduğunu ifade eden Bakan Çavuşoğlu, şöyle konuştu:
* "Bugün dünyada büyük bir enflasyon var. 50 yılda görülmemiş enflasyon. Geçen ABDdeydik. Gittiğim gün akaryakıta pompada 18 cent bir günde zam geldi. Amerikalılar Amerika'daki zam nasıl anlatıyor biliyor musunuz? Bir müzayede açık artırmada fiyatlar sürekli artıran var mı? İşte 5, 10, 15, 20 falan. Artık böyle espriye dökmüşler artış fiyatını.
* Yani biz ondan mutlu olduğumuz için değil ama tüm dünyada hiç görülmemiş, 50 yıldır görülmemiş, 40 yıldır görülmemiş bir fiyat artışları var. İşte bu krizin başlangıçta, krizde, savaşta önceliğimiz insani boyutuydu, şimdi ekonomik boyutu. Bununla herkesin yüz yüze gelmesi lazım.
* Şimdi bunları bahane ederek kendi içimizde de ekonomik sorunlarımızı çözmek için bahane edelim, bunlar var ne yapalım deme lüksümüz de yok. Öyle de yapmıyoruz zaten.
* Cumhurbaşkanımızın liderliğinde her gün bu fiyat artışlarını nasıl durdurabiliriz? Vatandaşlarımızı bu fiyat artışı karşısında nasıl ezdirmeyiz? Çiftçimizden değişik sektörlere kadar üretimi artırmak için neler yapabiliriz? Bunları konuşuyoruz ve bunun faydalarını da görüyoruz."
"KRİZLERİ FIRSATA ÇEVİRMENİN ÇABASI İÇERİSİNDEYİZ"
Rusya savaşından sonra Türkiye'nin özellikle lojistikte, taşımacılıkta bir merkez haline geldiğini anlatan Bakan Çavuşoğlu, "Bunun için alt yapımızı güçlendirmemiz lazım. Çünkü Rusya üzerinden artık Çin de Avrupa'ya mal gönderemiyor, önümüzdeki günlerde Bakü'de Azerbaycan, Kazakistan ve Türkiye üçlü dışişleri ve ulaştırma bakanlığı toplantısını gerçekleştireceğiz. Kazakistan'daki ürünler de Avrupa'ya Rusya üzerinden gidemeyecek. Nereden gidecek? Tek alternatif var. Bizim üzerimizden. Lojistik merkezi olabilmek için bu alt yapımızı da güçlendirmeye devam etmemiz lazım. Krizlerin geçmesini beklersek çok geç kalmış oluruz. Krizleri fırsata çevirmenin çabası içerisindeyiz" dedi.
Bakan Çavuşoğlu'nun konuşmasının ardından toplantı basına kapalı olarak devam etti. Partililerin sorularını yanıtlayan Bakan Çavuşoğlu, daha sonra Eskişehir'den ayrıldı.
Finlandiya Başbakanı Sanna Marin, dans videoları ile ilgili soruya sert yanıt verdi
Bu yıl içinde dans ettiği videolar ortaya çıktıktan sonra gündem olan Finalndiya Başbakanı Sanna Marin, resmi temaslarda bulunmak için gittiği Avustralya'da TV'ye çıktı. Canlı yayında bu dans videoları gündeme gelirken, stüdyoda gergin anlar yaşandı.
Finlandiya'nın genç ve başarılı başbakanı Sanna Marin, resmi temaslar için gittiği Avustralya'da televizyona çıktı.
Yaz aylarında sosyal medyaya sızan dans ettiği videolarının ortaya çıkmasından sonra zor günler geçiren 37 yaşındaki Marin'in bu görüntüleri Avustralya'da yeniden gündeme geldi.
ABC kanalına çıkarak Sarah Ferguson'un sorularını yanıtlayan Marin, bu dans videoları ile ilgili soru gelince çok sert yanıt verdi. Ferguson, "O videolara tepki nasıl oldu? O dönemde çok insan öfkelendi bu videolara" dedi. Marin ise, "Hani öfkeden bahsediyoruz. Aslında insanlardan hiçbir tepki gelmedi. Gazeteciler ve medya bu görüntüleri bir çılgınlık haline getirdi. Halk beni destekledi. Beni sokakta durdurup beni desteklediklerini ve dans etmeye devam etmemi söylediler. Medya böyle görmek istedi" ifadesini kullandı.
Marin açıklamasında, "Biz siyasetçiler de insanız. Ben 37 yaşında gayet gencim ve ben de yaşımın gerektiği gibi davranmak istiyorum. Arkadaşlarımla çıkmak, dans etmek istiyorum. Boş zamanın kalırsa dışarı çıkarım ama şu aralar çok boş zamanım yok" dedi. Yazın izinde olduğunu ve bu sebeple videolar çektiğini söyleyen Marin, "Bunun korkunç bir şey olduğunu halen düşünmüyorum" yorumunu yaptı.
NE OLMUŞTU?
Ağustos ayında Sanna Marin'in arkadaşlarıyla eğlendiği dans videoları ortaya çıkmıştı. Bazı videolarda grup halinde dans edeilirken, sosyal medyada paylaşılan bir diğer videoda ise Marin ile 33 yaşındaki sosyal medya fenomeni Sabina Sarkka oldukça samimi görüntülenmişti.
Marin'in Fin şarkıcı Olabi Uusivirta ile samimi görüntüleri de ortaya çıkmıştı.
Bloomberg'den çok konuşulacak iddia: Erdoğan gelecek ay duyuracak
Bloomberg, Türkiye'nin Finlandiya’nın NATO üyeliğini önümüzdeki ay onaylayabileceğini öne sürdü.
Bloomberg’e konuşan kaynaklar, Türkiye'nin Finlandiya’nın NATO üyeliğini önümüzdeki ay onaylayabileceğini açıkladı.
İsimlerinin açıklanmasını istemeyen kaynaklar, Erdoğan’ın Finlandiya’nın attığı güvenlik adımlarının ‘yeterli olduğu sonucuna varmaya yakın olduğunu’ söyledi.
Kaynaklara göre üyelik kabulü, seçim öncesinde, muhtemelen mart ortasında duyurulabilir.
"İKİ ÜLKENİN KATILMAMASINDAN DAHA İYİ SEÇENEK"
Helsinki Üniversitesi Öğretim Üyesi Prof. Dr. Teivo Teivainen, Rusya-Ukrayna savaşıyla gündeme gelen Finlandiya ile İsveç'in NATO'ya üyelik süreçlerinde yaşanan sorunlara ilişkin AA muhabirine değerlendirmelerde bulundu.
Finlandiya'nın, Türkiye de dahil tüm NATO üyeleri tarafından onaylanması halinde "İsveç olmaksızın NATO'ya katılacağını" söyleyen Teivainen, İsveç'in Türkiye ile yaşadığı sorunlar nedeniyle uzun vadede dahi üye olamayabileceğini düşündüğünü ifade etti.
Teivainen, Rusya-Ukrayna savaşının başlamasından hemen sonra Finlandiya Parlamentosunca alınan NATO üyeliği kararının başka bir ülkenin durumuna bağlı olmadığını belirterek, "Söz konusu kararda başka bir ülkenin NATO'ya katılıp katılmamasına dair bir koşul yoktu." dedi.
Pek çok kişinin en iyi seçeneğin her iki ülkenin birlikte NATO'ya katılması olduğunu düşündüğünü belirten Teivainen, "Ancak iki ülkenin de katılmamasından daha iyi seçenek, önce Finlandiya'nın NATO'ya katılması ve ardından da İsveç'in katılması. Çünkü bu durumda İsveç'in çevresindeki tüm ülkeler NATO üyesi olacak." ifadesini kullandı.
"FİNLANDİYA DAHA SERT TEPKİ VERİR"
Teivainen ayrıca, İsveç'in başkenti Stockholm'de 21 Ocak'ta Danimarkalı aşırı sağcı Sıkı Yön Partisi lideri Rasmus Paludan'ın Türkiye'nin Stockholm Büyükelçiliği önünde Kur'an-ı Kerim yakmasını değerlendirdi.
İsveç'in aksine Finlandiya'da Kur'an-ı Kerim yakmanın ifade özgürlüğü olarak görülmediğini anlatan Teivainen, bu tür olayların izinle ve polis korumasında yapılamayacağını vurguladı.
Teivainen, "Finlandiya'da polis ve mahkemeler Kur'an yakma olaylarına daha sert tepki verir. Finlandiya'nın dini kutsalların dokunulmazlığına dair daha sıkı yasaları var. Burada Kur'an yakılması genellikle yasa gereği kabul edilemez." dedi.
"Finlandiya polisi, Kur'an yakılacağını öğrenirse, böyle gösterilere koruma sağlamak yerine kesinlikle olayı engellemeye çalışır" diyen Teivainen, polisin geçen hafta sosyal medyadan Kur'an-ı Kerim yakma eyleminin yapılacağını öğrendikten sonra eylemcilerle irtibata geçerek bunu engellediğini sözlerine ekledi.
İSVEÇ VE FİNLANDİYA'NIN NATO ÜYELİK BAŞVURUSU SÜRECİ
İsveç ve Finlandiya, 24 Şubat 2022'de başlayan Rusya-Ukrayna savaşının ardından Mayıs 2022'de resmi olarak NATO'ya üyelik başvurusu yapmıştı.
Ancak 70 yılı aşkın süredir NATO üyesi olan Türkiye, itirazlarını dile getirerek, iki ülkeyi, on binlerce kişinin ölümünden sorumlu terör örgütü PKK ve Türkiye'de 15 Temmuz 2016'da yaşanan darbe girişiminin arkasındaki grup olan FETÖ de dahil olmak üzere terör örgütlerine müsamaha göstermek ve hatta desteklemekle suçlamıştı.
Haziran ayında Türkiye, İsveç ve Finlandiya, NATO zirvesinde Ankara'nın meşru güvenlik kaygılarını ele alan ve her iki ülkenin NATO üyeliğinin önünü açan bir mutabakat zaptı imzalamıştı.
Fakat Türk yetkililer, özellikle İsveç'in teröre karşı gerekli adımları henüz atmadığını belirtiyor. İsveç ve Finlandiya, NATO üyesi 30 ülkenin de onayını gerektiren katılım için Macaristan ve Türkiye'den henüz onay almadı.
Dışişleri Bakanı Mevlüt Çavuşoğlu, 1 Şubat'ta Estonya'ya yaptığı ziyarette, NATO'nun Finlandiya ve İsveç'in başvurularını ayırması halinde Finlandiya'nın başvurusunu yeniden işleme koyacağını söylemişti. (AA)
ABD: İsveç ve Finlandiya farklı zamanlarda NATO’ya katılabilir
ABD’den NATO’nun genişlemesi ve Türkiye’nin İsveç’in üyeliğine itirazlarıyla ilgili yeni bir açıklama geldi.
ABD Ulusal Güvenlik Konseyi Sözcüsü John Kirby, NATO’nun genişleme süreciyle ilgili açıklamalar yaptı. Beyaz Saray’da düzenlenen basın toplantısında gazetecilerin sorularını yanıtlayan Kirby, “Önemli olan Finlandiya ve İsveç’in NATO’ya katılması. Bunun aynı anda olup olmaması önemli değil” dedi.
Kirby, iki ülkenin de “harika NATO müttefikleri” olacağını kaydetti.
İki ülke, Rusya’nın Ukrayna’yı işgali sonrası NATO’ya üyelik başvurusunda bulunmuş ancak Türkiye, terör örgütlerine destek verdikleri gerekçesiyle İsveç ve Finlandiya’nın katılımını onaylamamıştı.
Türkiye, İsveç’teki Kur’an yakma provokasyonuna büyük tepki göstermiş, Cumhurbaşkanı Recep Tayyip Erdoğan da ocak ayında yaptığı açıklamada “Finlandiya'yla ilgili farklı bir mesaj verebiliriz. Finlandiya'yla ilgili farklı mesajı verdiğimiz zaman İsveç şok olacak. Ama Finlandiya'nın da aynı yanlışı yapmaması lazım” demişti.
Finlandiya'nın NATO üyeliğine Rusya'dan askeri yanıt sözü
Rusya, Finlandiya'nın NATO'ya üyeliğine karşı batı yönünde askeri potansiyelini güçlendirecek.
Rusya Dışişleri Bakan Yardımcısı Aleksandr Gruşko, Finlandiya'nın NATO'ya katılmasına karşı batı ve kuzey batı yönünde askeri potansiyeli güçlendireceklerini bildirdi.
Gruşko, Rus haber ajansı Ria'ya yaptığı açıklamada Finlandiya'nın NATO'ya üyeliğini değerlendirdi. Rusya'nın buna karşı gerekli adımlar atacağını belirten Gruşko, "Batı ve kuzey batı yönünde askeri potansiyelimizi güçlendireceğiz. Diğer NATO üyelerine ait askeri kuvvetler ve araçların Finlandiya'da konuşlandırılması durumunda, Rusya'nın askeri güvenliğini sağlam şekilde sağlamak için ek adımlar atacağız" dedi.
Mayıs 2022'de NATO'ya üyelik başvurusu yapan Finlandiya'nın katılım protokollerine TBMM'nin de onay vermesiyle 30 NATO ülkesindeki onay süreçleri tamamlanmıştı. NATO Genel Sekreteri Jens Stoltenberg, yarın Finlandiya'nın 31. üye olarak ilan edileceğini, bayrağının NATO karargahına çekileceğini bildirmişti. (AA)
Cumhurbaşkanı Erdoğan, NATO Genel Sekreteri Stoltenberg ile görüştü
Cumhurbaşkanı ve AKP Genel Başkanı Recep Tayyip Erdoğan, NATO Genel Sekreteri Jens Stoltenberg ile İsveç ve Finlandiya’nın NATO’ya üyelik talebini görüştü.
Cumhurbaşkanı Recep Tayyip Erdoğan, NATO Genel Sekreteri Jens Stoltenberg ile bir telefon görüşmesi gerçekleştirdi. Görüşmede, İsveç ve Finlandiya’nın NATO’ya üyelik talebi ele alındı.
Cumhurbaşkanı Erdoğan, görüşmede, İsveç ve Finlandiya’nın üyelik taleplerine dair Türkiye’nin güvenlik endişelerinin haklı ve meşru temellere dayandığını belirtti.
Cumhurbaşkanı Erdoğan, her iki ülkenin de terörizmi desteklemekten vazgeçtiklerini, Türkiye’ye yönelik yaptırımları kaldırdıklarını, ittifak dayanışması sergilemeye hazır olduklarını çok açık ve net bir şekilde ortaya koymaları gerektiğini vurguladı.
NATO Genel Sekreteri Stoltenberg de önemli bir müttefik olan Türkiye’nin beklentilerinin karşılanması gerektiğine dikkati çekti.
Finlandiya: Birkaç haftaya NATO'ya başvurabiliriz
Finlandiya Başbakanı Sanna Marin, ülkesinin NATO'ya katılabileceğinin sinyalini verdi.
Finlandiya Başbakanı Sanna Marin, Rusya'nın Ukrayna'yı işgali sonrasında çok net açıklamalarda bulundu. Marin, Finlandiya'nın birkaç hafta içinde NATO'ya girmek için resmi başvuruda bulunabileceğini söyledi.
Daha önce Rusya, Helsinki'nin NATO'ya girmesi durumunda karşılık verebileceğini açıklarken Marin, "Finlandiya'nın Rusya ile ilişkisi Putin'in geçen ay Ukrayna'ya askerlerini gönderme kararıyla değişti" dedi. Finlandiya ile Rusya yaklaşık 1335 kilometrelik bir sınırı paylaşıyor.
Marin, "Aklımızdaki hedefi hatırlamalıyız. Her koşulda Finlandiya'nın ve Fin halkının güvenliğini sağlamak" dedi. Finlandiya'da geçen hafta yapılan bir anket çalışmasında halkın yüzde 61'i NATO'ya katılmayı desteklerken, geçmişte NATO'ya katılmayı destekleyenlerin oranı yüzde 20-25 seviyelerindeydi.
Stoltenberg'den Finlandiya açıklaması: Bugün tarihi bir gün
NATO Genel Sekreteri Jens Stoltenberg, bugün Belçika'nın başkenti Brüksel'de yapılan NATO Dışişleri Bakanları toplantısı öncesinde basına açıklama yaptı.
Rusya ile Ukrayna arasında devam eden savaş sürecinde NATO'ya girmek için İsveç ile birlikte başvuruda bulunan Finlandiya'nın üyelik süreci nihayete erdi...
Stoltenberg, toplantı öncesinde basına yaptığı açıklamada, "Bugün tarihi bir gün. Çünkü birkaç saat içinde Finlandiya'yı İttifakımızın otuz birinci üyesi olarak karşılayacağız. Bu, Finlandiya'yı daha güvenli ve NATO'yu daha güçlü yapacak. Ve tam da bugün, 1949'da, Washington Antlaşması, NATO'nun kuruluş Antlaşması, Washington'da imzalandı. Yıldönümümüzü kutlamak için Finlandiya'nın İttifak'ın tam üyesi olmasından daha iyi bir yol düşünemiyorum" dedi.
Stoltenberg, bugün NATO-Ukrayna Komisyonu toplantısında Ukrayna Dışişleri Bakanı Dmitro Kuleba ile görüşüleceğini vurgulayarak Ukrayna'ya yardım ve destek için daha uzun vadeli program geliştirileceğini ifade etti.
Genel Sekreter ayrıca yarınki toplantı gündemiyle ilgili, "Terörle mücadele de dahil olmak üzere Orta Doğu ve Kuzey Afrika'dan kaynaklananlarla birlikte çok çeşitli güvenlik sorunlarını ele alacağız" açıklamasını yaptı.
NATO Dışişleri Bakanları toplantısının bugünkü programında Finlandiya'nın NATO'ya katılım seremonisinin düzenlenmesi bekleniyor.
NATO'YA ÜYELİK SÜRECİ NASIL İŞLİYOR?
NATO'ya üyelik süreci, NATO Sekretaryası ile aday ülkenin makamları arasında mevzuat altyapısı ile personel, hukuki süreç gibi konularda hazırlık/uyumlaştırma toplantıları yapılarak başlıyor.
İlgili ülkenin katılım talebini, NATO Genel Sekreterine resmen bildirmesi ve müttefiklerin katılım müzakere sürecinin başlatılması yolunda karar almasıyla süreç devam ediyor.
Müzakerelerin başlamasıyla katılacak ülkenin katılım protokol taslaklarının NATO Konseyi'nde onaylanmasını takiben Katılım Protokolü'nün her bir Müttefik ülke tarafından imzalanma süreci başlıyor.
Her müttefikin ulusal onay işlemlerini tamamlamasının ardından her müttefik ülkenin onay belgesini 1949 tarihli Kuzey Atlantik Antlaşmasının saklayıcısı (depoziter) olan ABD'ye iletmesi gerekmektedir.
ABD tarafından aday ülkenin Katılım Protokolü'nün yürürlüğe giriş tarihi müttefiklere ve NATO Genel Sekreteri'ne bildirmesiyle Genel Sekreter tarafından aday ülke, Kuzey Atlantik Antlaşması'na katılmaya davet edilir.
NATO'ya katılan ülkenin Kuzey Atlantik Antlaşması'na katılmaya dair onay belgesi saklayıcı olarak ABD'ye iletilir.
Avrupa ülkelerinden NATO üyesi olan Finlandiya'ya tebrik mesajları
Türkiye'nin, Finlandiya'nın NATO üyeliğini onayladığına dair belgeyi, 1949 tarihli Kuzey Atlantik Antlaşması'nın saklayıcısı ABD'ye teslim etmesinin ardından Finlandiya, NATO'nun 31. üyesi olarak İttifak'a katıldı. Avrupa ülkeleri peş peşe Finlandiya'yı tebrik etti.
Estonya Başbakanı Kaja Kallas, Finlandiya'nın NATO'ya katılımını tebrik ederek, "Bu, kuzey komşularımız, Baltık Denizi bölgesi ve daha geniş anlamda NATO için tarihi bir andır." dedi.
Estonya Başbakanlığından yapılan açıklamada, Kallas'ın Finlandiya'nın NATO'ya üyeliğine ilişkin değerlendirmelerine yer verildi.
Kallas, Estonya ile Finlandiya'nın her zaman yakın dost olduklarını belirterek şimdi de NATO'da müttefik olduklarını ifade etti.
Finlandiya'nın NATO'ya katılımını tebrik eden Kallas, "Bu, kuzey komşularımız, Baltık Denizi bölgesi ve daha geniş anlamda NATO için tarihi bir andır." ifadelerini kullandı.
Kallas, Rusya'nın NATO için en büyük tehdit olduğunu ve uzun sürecek meydan okumalara hazırlıklı olunması gerektiğini vurgulayarak, "Geçen yıl boyunca NATO, müttefiklerin güvenliğini artırmak için önemli adımlar attı. Finlandiya'nın üyeliği ve NATO'nun genişlemesi de ittifakın Avrupa-Atlantik güvenliğini sağlamada kilit bir rol oynadığını gösteriyor." değerlendirmesinde bulundu.
Estonya Başbakanı, bu akşam parlamento binasına Finlandiya bayrağı asılacağını ve iki ülke ilişkilerinde kilometre taşı olayların fotoğraflarının binaya yansıtılacağını sözlerine ekledi.
POLONYA
Polonya Başbakanı Mateusz Morawiecki, Twitter hesabından yaptığı paylaşımda, "Tebrikler Finlandiya. Artık NATO'da 31 ülkeyiz. Güçlü ortaklar, bölgemiz ve tüm dünya için bir güvenlik garantisi sağlamaktadır." ifadesini kullandı.
Polonya Dışişleri Bakanı Zbigniew Rau da "Finlandiya, güçlü hava kuvvetleri, güçlü topları ve iyi eğitimli kuvvetleriyle ünlüdür." mesajını paylaştı.
İNGİLTERE
İngiltere Dışişleri Bakanlığından yapılan açıklamada Birleşik Krallık'ın Finlandiya'nın NATO üyeliğini memnuniyetle karşıladığı belirtildi.
Türkiye ve Macaristan'a İsveç'in üyeliği için de gerekli onay sürecini tamamlamaları çağrısı yapılan açıklamada Başbakan Rishi Sunak'ın değerlendirmelerine de yer verildi.
Sunak'ın açıklamasında, "NATO ve Finlandiya için tarihi bir gün. Finlandiya'nın katılımı ittifakı daha güçlü, her birimizi daha güvenli hale getirdi. İttifak olarak bir arada Avrupa'da ve tüm dünyada barışı korumak için tüm NATO üyelerinin İsveç'i kabul etmek için gerekli adımları atması gerekir." ifadeleri yer aldı.
Dışişleri Bakanı James Cleverly ise açıklamasında "bugün tarih kitaplarına geçecek" ifadelerini kullandı.
Rusya'nın ittifakı böleceğini düşündüğünü ancak ittifakın daha da güçlü hale geldiğini belirten Cleverly, daha fazla müttefik ve İsveç'in üyeliğinin hızlandırılması için çalışmaya devam edeceklerini sözlerine ekledi.
Açıklamada, İngiltere'nin NATO'nun Ukrayna için hazırladığı kapsamlı destek paketine 10 milyon sterlin, Gürcistan, Moldova ve Bosna Hersek için hazırlanan destek paketine ise 2 milyon sterlin destek vereceği bilgisi de yer aldı.
FRANSA
Fransa Cumhurbaşkanı Emmanuel Macron, Twitter hesabından yaptığı açıklamada, "NATO'ya hoşgeldin Finlandiya! Umarım pek yakında İsveçli arkadaşlarımızı da ağırlarız." ifadesini kullandı.
Fransa Dışişleri Bakanı Catherine Colonna ise Twitter'da yaptığı paylaşımda, NATO'nun 31. üyesi olan Finlandiya'yı tebrik etti.
Colonna, "Daha fazla beklemeden İsveç'in de (NATO'ya) katılmasını bekliyoruz, çünkü bu iki ülkeyle Avrupa-Atlantik bölgesinin güvenliğini sağlamak için İttifakımız daha güçlü olacak." ifadelerini kullandı.
ALMANYA
Almanya Başbakanı Olaf Scholz Finlandiya'nın NATO üyesi olmasının transatlantik güvenliği için bir kazanç olduğunu ifade etti.
Scholz Twitter'dan yaptığı paylaşımda, "Finlandiya artık NATO üyesi. Bu iyi bir haber ve transatlantik güvenlik için bir kazanç. Finlandiya ile birlikte savunma ittifakımız güçlü bir dostla büyüyor. İsveç'in bekleyen üyeliğine tam destek veriyoruz." ifadelerini kullandı.
Dışişleri Bakanı Annalena Baerbock da Finlandiya'nın katılımıyla NATO'nun daha da güçleneceğini belirtti.
Baerbock Twitter'dan, "NATO'ya hoşgeldin Finlandiya. İttifakımız için tarihi bir 74. yaş günü. Bu katılım hepimize fayda sağlayacak, Finlandiya'yı daha güvenli ve NATO'yu daha güçlü kılacaktır. Finlandiya bayrağının NATO Karargahı'ndaki yerini almasıyla birlikte sıranın İsveç'e gelmesi için hazırız. İsveç bize güvenebilir." paylaşımında bulundu.
İSPANYA
İspanya hükümeti adına Brüksel'deki NATO karargahındaki törene katılan Dışişleri Bakanı Jose Manuel Albares de "Finlandiya'nın NATO'ya girmesiyle güvenliğimiz daha da arttı. Finlandiya ile birlikte NATO, Rusya ile kara sınırını ikiye katladı. Risk ve tehdit analizlerimiz her an yapılmaya devam ediyor." dedi.
"NATO zor anlarda var oluşunun önemini bir kez daha gösterdi." diyen Savunma Bakanı Margarita Robles de "Ukrayna-Rusya savaşından dolayı yaşanan zor ve karışık bu siyasi dönemde tüm üye ülkelerle birlik ve dayanışmasını ortaya koyan NATO'nun daha güçlü ve dirençli olduğunu" kaydetti.
YUNANİSTAN
Yunanistan Dışişleri Bakanı Nikos Dendias, Brüksel'deki NATO toplantısı girişinde yaptığı açıklamada, NATO'nun 74'üncü kuruluş yıl dönümü olması nedeniyle bugünün önemli bir gün olduğunu belirterek, "Aynı zamanda, bu yıl dönümü, demokratik bir Avrupa ülkesi olan Finlandiya'nın ittifaka katılımıyla birleşiyor. Finlandiya’nın katılımının farklı bir sembolü de olduğunu düşünüyorum. NATO'nun sadece dünyada başarılı bir savunma ittifakı olmadığına, aynı zamanda uluslararası hukuk, demokrasi, insan hakları gibi değerlerini derinleştirip savunacak bir değerler ittifakı olduğuna ilişkin algıyı güçlendiriyor." diye konuştu.
İSVEÇ
İsveç Dışişleri Bakanı Tobias Billström, Finlandiya'nın NATO üyeliğini sevinçle karşıladıklarını söyledi.
Billström, "Finlandiya'nın NATO üyeliğini kutluyoruz, bu yola beraber çıkmamıza rağmen sadece Finlandiya'nın üye olmasını sevinçle karşıladık, sevincimizde en ufak bir azalma olmadı." ifadelerini kullanıldı.
Litvanya'nın başkenti Vilnius'ta 11-12 Temmuz'da yapılacak NATO Zirvesi'nde İttifaka katılma hedefleri olduğunu aktaran Tobias, "Hükümet olarak Vilnius'a giden süreci iyi değerlendirip, çalışmalıyız ve önemli olan bu zirvede bizim de NATO üyesi olarak çıkmamızdır." dedi.
Billström, İsveç'in NATO üyeliği konusunda Türkiye ve Macaristan yetkilileriyle görüşmelerin devam edeceğini sözlerine ekledi.
HIRVATİSTAN VE SLOVANYA
Hırvatistan Başbakanı Andrej Plenkovic, sosyal medya hesabı üzerinden Finlandiya'nın NATO üyesi olmasını kutladı.
Plenkovic, "Bugün ittifakımızın güçlendiği tarihi bir gün. Yakın zamanda İsveç'in üyeliğini de kutlayacağımızı umuyorum." ifadelerine yer verdi.
Slovenya Savunma Bakanlığı da kuruluşunun 74'üncü yılında NATO'ya Finlandiya'nın dahil olduğunu belirterek, "NATO, yıllar boyunca yeni tehditlere karşı başarıyla mücadele etti ve Avrupa-Atlantik bölgesinin güvenliğini sağladı. Bu da onu en başarılı savunma ittifakı yaptı." değerlendirmesine yer verdi.
NATO GENİŞLİYOR
Açık kapı politikası izleyen NATO, 74 yılı geride bırakırken 9. kez genişledi. 1949'da 12 üyeyle kurulan İttifak, Finlandiya'nın katılımıyla 31 üyeye ulaştı.
ABD, Belçika, İngiltere, Danimarka, Fransa, Hollanda, İtalya, İzlanda, Kanada, Lüksemburg, Norveç ve Portekiz'in imzalarıyla kurulan NATO'ya 1952'de Türkiye ve Yunanistan dahil oldu.
Almanya 1955'te ve İspanya 1982'de NATO'ya katılırken 1999'daki genişlemede Çekya, Macaristan ve Polonya İttifaka dahil oldu.
2004'teki genişlemede Bulgaristan, Estonya, Letonya, Litvanya, Romanya, Slovakya ve Slovenya üye olurken 2009'da Arnavutluk ve Hırvatistan, 2017'de Karadağ, 2020'de Kuzey Makedonya NATO üyeleri haline geldi. (AA)
Finlandiya resmen NATO'nun üyesi oldu
Rusya'nın Ukrayna'yı işgal etmesinden sonra İsveç ile birlikte NATO üyeliği sürecini başlatan Finlandiya, bugün resmen NATO'nun 31'inci üyesi oldu.
24 Şubat 2022'de Rusya'nın Ukrayna'yı işgal etmesinden kısa bir süre sonra İsveç ile NATO üyeliği için başvuruda bulunan Finlandiya, bugün Brüksel'de düzenlenen tören ile NATO'nun 31'inci üyesi oldu.
Rusya'nın bölgedeki hamleleri ve açıklamaları sonrasında tarafsızlığını bozan ve NATO'ya dahil olan Finlandiya'nın üyeliği böylelikle NATO'nun Rusya ile paylaştığı sınırın da yaklaşık 2 kat artması anlamına geldi. Bugün Brüksel'deki NATO karargahında düzenlenen etkinlikte Finlandiya Dışişleri Bakanı Pekka Haavisto, gerekli belgeleri ABD'li mevkidaşı Antony Blinken'a teslim ederek süreci tamamladı.
FİNLANDİYA BAYRAĞI, NATO KARARGAHINA ÇEKİLDİ
Finlandiya'nın katılımı dolayısıyla NATO Dışişleri Bakanları Toplantısının yapıldığı NATO karargahında tören düzenlendi.  Törende, Finlandiya Cumhurbaşkanı Sauli Niinisto, NATO Genel Sekreteri Jens Stoltenberg ile diğer 30 müttefik ülkenin dışişleri bakanları yer aldı.
Türkiye'yi Dışişleri Bakanı Mevlüt Çavuşoğlu'nun temsil ettiği törende Finlandiya bayrağı karargah binasının girişindeki müttefik ülke bayraklarının arasında yerini aldı. Finlandiya bayrağı alfabetik olarak dizilen bayraklar içinde Estonya ve Fransa bayrakları arasına çekildi.
Ardından Finlandiya milli marşı ve NATO resmi marşı çalındı ve törene katılanlar aile fotoğrafı çektirdi. Törende konuşma yapan NATO Genel Sekreteri Jens Stoltenberg, Finlandiya'yı ittifakın en yeni üyesi olarak ağırlamaktan memnuniyet duyduğunu, 31 bayrağın artık birliktelik ve dayanışmanın sembolü olarak birlikte dalgalandığını söyledi.
"Savaş Avrupa'ya geri geldi ve Finlandiya NATO'ya katılmaya karar verdi." diyen Stoltenberg, Finlandiya'nın katılımının NATO'nun modern tarihinde en hızlı katılım olduğunu vurguladı. Stoltenberg, "Finlandiya artık daha güvenli, NATO daha güçlü." ifadesini kullandı.
Bu katılımın her ülkenin kendi yolunu seçebileceğinin işareti olduğunu kaydeden Stoltenberg, Finlandiya Cumhurbaşkanı Niinisto'ya "İttifaka hoş geldiniz." diye seslendi.
Finlandiya Cumhurbaşkanı Sauli Niinisto ise " Tarihimizdeki askeri bağlantısızlık dönemimiz sona erdi. Yeni bir dönem başlıyor." dedi.
Her ülkenin Finlandiya gibi kendi güvenliğini artırdığını vurgulayan Niinisto, "Finlandiya'nın üyeliği hiçbir ülkeye tehdit değildir." ifadesini kullandı.
Niinisto, NATO üyeliğinin her şeyi değiştirmeyeceğini, müttefik olmanın yeni düşünce şekli ve ülkenin yasalarında bazı değişiklikler getireceğini, Finlandiya olarak ortak savunmaya katılımlarının çok çalışma gerektirdiğini dile getirdi.
Niinisto, üyelik başvurusunu birlikte yaptıkları İsveç'i de en kısa sürede ittifakın 32'inci üyesi olarak Vilnius Zirvesi'nde görmeyi arzu ettiklerini söyledi.
LİDERLERDEN PEŞ PEŞE AÇIKLAMALAR
NATO Genel Sekreteri Jens Stoltenberg de Finlandiya'nın bloğa katılımından duyduğu memnuniyeti dile getirdi. Stoltenberg, "Bugün Finlandiya ve yakında da İsveç, ittifakın tam üyesi olacaktır" dedi.
Önceki gün Kremlin, Finlandiya'nın NATO üyesi olması durumunda bazı önlemlerin uygulanacağını duyurmuş ve Rusya Savunma Bakanı Sergei Şoygu da, bu üyeliğin Ukrayna ile olan gerilimi artıracağını dile getirmişti.
Ukrayna lideri Zelenskiy'nin özel kalem müdürü Andriy Yermak da Telegram üzerinden, "Finlandiya doğru kararı aldı. NATO, Ukrayna için de kritik bir hedef" dedi.
ABD BAŞKANI BIDEN'DAN AÇIKLAMA
ABD Başkanı Joe Biden, Finlandiya'nın NATO ittifakına katılımıyla ilgili yazılı açıklama yayımladı.
"Bugün, Finlandiya'yı NATO'nun 31. müttefiki olarak karşılamaktan gurur duyuyorum." ifadesine yer veren Biden, 74 yıl önce bugün ABD ve diğer 11 ülkenin Kuzey Atlantik Antlaşması Örgütü'nü kurmak için bir araya geldiklerinde dönemin başkanı Harry Truman'ın "Gelecekte kaçınılmaz bir şey varsa, o da dünya halkının özgürlük ve barış için olan iradesidir." sözlerini hatırlattı.
Biden, Finlandiya'nın NATO'ya katılmasıyla bu iradenin her zamankinden daha güçlü olduğuna işaret ederek, askeri açıdan yetenekli ve ABD ile aynı değerleri paylaşan Finlandiya ve İsveç'in Mayıs 2022'de NATO'ya üye olmak için başvurduğunu anımsattı.
Bir yıldan kısa süreyle Finlandiya'nın üyeliğinin, NATO'nun modern tarihindeki en hızlı onaylanma süreci olduğuna dikkati çeken Biden, İsveç'i de en kısa sürede NATO üyesi olarak karşılamayı sabırsızlıkla beklediklerini kaydetti. Biden, bu kapsamda Türkiye ve Macaristan'ı, İsveç'in onay sürecini gecikmeden tamamlamaya teşvik etti.
NE OLMUŞTU?
İsveç ve Finlandiya geçen yıl NATO üyelik sürecini birlikte başlatmış fakat İsveç'in üyeliği NATO üyeleri Türkiye ve Macaristan'dan olumlu tepki almamıştı. Türkiye, İsveç'in terörle mücadelede yeterli işbirliği yapmadığını açıklayarak süreci bekletirken Macaristan da onay sürecini yavaşlatmıştı.
İsveç Dışişleri Bakanı Tobias Billstroem, İsveç hükümetinin amacının Temmuz  ayında Vilnius'ta gerçekleşecek NATO Zirvesi'nde bir NATO üyesi olmak olduğunu dile getirdi. Billstroem, "Türkiye ve Macaristan meclislerinin üyelik sürecini daha fazla ertelemeleri için bir gerekçe yok" dedi.
Finlandiya Cumhurbaşkanı Sauli Niinisto da açıklamalarda bulundu. Niinisto, "Finlandiya'nın üyeliği İsveç'in üyeliği olmadan tamamlanmış sayılmaz. İsveç'in üyeliği için yorulmak bilmeden çalışacağız" dedi.
LİTVANYA: FİNLANDİYA'NIN KATILIMI MÜKEMMEL BİR GELİŞME
Litvanya Dışişleri Bakanı Gabrielius Landsbergis, Finlandiya'nın NATO'ya katılmasının mükemmel bir gelişme olduğunu belirterek "Finlandiya, çok ciddi bir askeri güce sahip ve askeri eğitimler konusunda da çok tecrübeli bir ülke" dedi.
Finlandiya bayrağının da Brüksel'de dalgalanmasından çok mutlu olacaklarını belirten Landsbergis, İsveç'in de katılmasıyla 32 NATO üyesi ülke olmayı umduklarını ifade etti.
ABD'DEN RUSYA'YA İRONİK TEŞEKKÜR
ABD Dışişleri Bakanı Antony Blinken, Rusya Devlet Başkanı Vladimir Putin'e Ukrayna'da başlattığı savaş nedeniyle güvenlik endişesine kapılan Finlandiya'nın NATO'ya üye olmasının yolunu açtığı için ironik biçimde teşekkür etti.
Blinken, NATO Genel Sekreteri Jens Stoltenberg ile Brüksel'de düzenlenen NATO Dışişleri Bakanları Toplantısı öncesinde ortak basın açıklaması yaptı.
ABD Dışişleri Bakanı Blinken, "Kısa süre sonra Finlandiya'yı İttifak'a, masadaki koltuğuna davet edeceğiz. Bunun belki de Putin'e teşekkür edebileceğimiz tek şey olabileceğini söylemek istiyorum çünkü o bir kez daha saldırganlığıyla engellemeyi planladığı bir şeyin hızlanmasına yol açtı. Birçok ülkenin kendi savunmalarını kollamak ve ileriye dönük olası Rus saldırganlığını caydırabileceklerinden emin olmak için daha fazlasını yapmaları gerektiğine inanmasına vesile oldu" diye konuştu.
AKP'DEN AÇIKLAMA
AKP Genel Başkan Yardımcısı ve Parti Sözcüsü Ömer Çelik, Twitter hesabından yaptığı açıklama ile Finlandiya'nın NATO üyeliğini tebrik etti. Finlandiya'nın gerekli tedbirleri alması neticesinde Türkiye'nin bu ülkenin NATO üyeliğine onay verdiğine vurgu yapan Çelik, açıklamasında şu ifadelere yer verdi:
* "Finlandiya'yı NATO'ya üyeliği sebebiyle tebrik ediyoruz. Finlandiya'nın NATO'ya katılımı sürecinde Türkiye'nin izlediği yöntem, savunma anlaşmasının kurucu değerlerini esas almıştır.
* Türkiye demokratik değerlere dayanan savunma prensiplerine vurgu yapmıştır. Sayın Cumhurbaşkanımız Recep Tayyip Erdoğan'ın ifade ettiği gibi, Türkiye'nin NATO'ya bazı yeni üyelik taleplerine onay vermesi, bu ülkelerin terörle mücadele konusunda yeterli tedbirleri almalarını gerektirmektedir.
* NATO'nun genişlemesinin ilkeler temelinde olması esastır. Bir savunma örgütü olan NATO'ya üye olacak ülkelerin terör konusundaki tutumlarının net ve somut olması gerekir.
* Nitekim Finlandiya'nın gerekli tedbirleri alması neticesinde Türkiye bu ülkenin NATO üyeliğine onay vermiştir. İsveç'in de terörle mücadele konusunda gerekli düzenlemeleri hayata geçirmesi ve taahhütlerini yerine getirmesi halinde aynı ilkesel süreç işleyecektir. Terörle mücadele için atılacak adımlar net ve somut olmalıdır."
Erdoğan'ın taleplerine Finlandiya'dan yanıt: 'İlkelerimizden taviz vermeyeceğiz'
Geçtiğimiz hafta Madrid'de NATO Liderler Zirvesi'nde bir anlaşma yaparak Finlandiya ve İsveç'in üyeliklerine yeşil ışık yakan Cumhurbaşkanı Erdoğan'ın taleplerine Finlandiya Adalet Bakanı'ndan yanıt geldi.
Türkiye, Finlandiya ve İsveç'in NATO üyeliğine itirazlarının ardından geçtiğimiz hafta Madrid'de gerçekleştirilen Liderler Zirvesi'nde üç ülke arasına ortak bir memorandum imzalanmış, iki ülkenin NATO üyeliğinin önü açılmıştı.
Karşılığında İsveç ve Finlandiya Türkiye'ye silah ambargosunu kaldırırken, terör örgütleri PKK/YPG/PYD ve FETÖ'ye destek vermeyeceğinin garantisini vermişti. Hemen ardından ise Cumhurbaşkanı ve AKP Genel Başkanı Recep Tayyip Erdoğan  "73 teröristi iade edin" çağrısı yapmıştı.
Konuyla ilgili son olarak Finlandiya Adalet Bakanı Anna-Maja Henriksson önemli açıklamalarda bulundu. Henriksson, Erdoğan'ın çağrılarına yanıt olarak, "ülkenin mevcut mevzuatına ve Suçluların İadesine İlişkin Avrupa Sözleşmesi'ne dayanarak karar vermeye devam edeceğini" söyledi.
'İADE TALEPLERİ DİKKATLİ İNCELEMELERDEN GEÇİYOR'
Fin basınına konuşan Adalet Bakanı, Erdoğan'ın taleplerine yanıt olarak yasalarını değiştirmeyi düşünmediğini söyledi. Henriksson, ülkedeki Kürt vatandaşlarının endişelerini değerlendirirken, muhtıranın, ülkelerin Suçluların İadesine İlişkin Avrupa Sözleşmesi'ne uygun olarak hareket etmeye devam edecekleri ilkesine dayandırıldığını savundu.
Henriksson, Finlandiya'nın yabancı ülkelerden gelen tüm iade taleplerini dikkatli bir inceleme ve yasal değerlendirmeye tabi tutmaya devam edeceğini vurguladı. Adalet Bakanı, “Toplam yedi yıl adalet bakanı olarak görev yaptım ve bu süre zarfında iade taleplerini işleyen yetkililerin tarafsız ve yasal olarak adil davrandıklarından bir kez olsun şüphe duymadım” dedi.
'TAVİZ VERMEYECEĞİZ'
Henriksson, sözlerine, “Hukuk devleti ilkeleri ve tüm insanlara eşit muamele adalet bakanı olarak benim için en önemli konulardır. Değerlerimiz bu ilkeler üzerine kurulmuştur ve onlardan taviz vermeyeceğiz.” ifadeleriyle devam etti.
Henriksson, muhtırada üç imza sahibi olduğunu ve bazı taleplerin Finlandiya'dan daha fazla İsveç'i hedef almış olabileceğini de hatırlattı. Henriksson, "Sözleşme, örneğin, talebin siyasi bir suça veya askeriye tarafından tanınan ancak olağan ceza hukuku kapsamında kabul edilmeyen bir suça dayandığı durumlarda iadeye izin verilmemesi gerektiğini belirtmektedir. Sözleşmenin imzacıları da kendi vatandaşlarını iade etmek zorunda değildir." dedi.
Finlandiya Dışişleri Bakanı Pekka Haavisto da daha önce yaptığı açıklamada, “Türkiye ile üzerinde mutabık kaldığımız her şey imzalı belgede yazıyor. Türkiye ile Madrid’de bireyler ya da insanların listesi üzerinde görüşme gerçekleşmedi” demişti.
NATO duyurdu! İsveç ve Finlandiya'nın katılım müzakereleri tamamlandı
NATO, İsveç ve Finlandiya’nın NATO'ya davet edilmesinin ardından iki ülkenin temsilcilerinin Belçika’daki NATO Karargahı’nda yetkililerle bir araya gelerek katılım müzakerelerini tamamladığını açıkladı.
Türkiye’nin İspanya’nın başkenti Madrid’de 29-30 Haziran tarihlerinde gerçekleştirilen NATO Devlet ve Hükümet Başkanları Zirvesi’nde İsveç ve Finlandiya’nın NATO üyeliğine yeşil ışık yakmasının ardından söz konusu ülkeler NATO'ya davet edilmişti.
NATO YAZILI AÇIKLAMAYLA DUYURDU
NATO tarafından yapılan yazılı açıklamada, İsveç ve Finlandiya’nın temsilcilerinin Belçika’nın başkenti Brüksel’deki NATO Karargahı’nda NATO yetkilileriyle bir araya geldiği ve NATO’ya katılım müzakerelerini tamamladığı ifade edildi.
Açıklamada, “Her iki ülke de NATO üyeliğinin siyasi, yasal ve askeri yükümlülüklerini ve taahhütlerini yerine getirme isteğini ve kabiliyetini resmen teyit etti” denildi.
Görüşmelerde Finlandiya heyetine Dışişleri Bakanı Pekka Haavisto ve Savunma Bakanı Antti Kaikkonen’in, İsveç heyetine ise Dışişleri Bakanı Ann Linde'nin başkanlık ettiği aktarılan açıklamada, NATO ve iki ülke arasındaki müzakerelere ise NATO Siyasi İşler ve Güvenlik Politikasından Sorumlu Genel Sekreter Yardımcısı Bettina Cadenbach’in başkanlık ettiği ifade edildi.
TÜM NATO ÜYELERİNE GÖNDERİLECEK
Müzakerelerin tamamlanmasının ardından yarın NATO üyesi 30 ülkenin temsilcilerinin İsveç ve Finlandiya'nın katılım protokollerini imzalayacağı aktarılan açıklamada, katılım protokollerinin daha sonra ulusal prosedürlerine göre onaylanmak üzere tüm NATO üyesi ülkelere gönderileceği belirtildi.
ABD Senatosu, Finlandiya ve İsveç’in NATO üyeliğini onayladı
ABD ve İtalya’da meclis, Finlandiya ve İsveç’in NATO üyeliğini onayladı. Üye ülkelerin yarıdan fazlasında parlamento başvuruyu onaylarken Türkiye dahil bazı ülkeler henüz oylamayla ilgili tarih vermedi.
ABD Senatosu, dün düzenlediği oylamada Finlandiya ve İsveç’in NATO üyeliğini ezici çoğunlukla onayladı. Missouri Senatörü Josh Hawley, oylamada hayır oyu veren tek senatör oldu.
ABD Başkanı Joe Biden, iki partinin desteğini alan oylamanın ABD’nin NATO’ya bağlılığını ortaya koyduğunu söyledi.
İki ülkenin NATO üyeliği dün İtalya Senatosu tarafından da kabul edildi.
Başvurunun tamamlanması için NATO üyesi 30 ülkenin de onayı gerekiyor. Üye ülkelerin yarıdan fazlasında parlamento başvuruyu onaylarken Türkiye dahil bazı ülkeler henüz oylamayla ilgili tarih vermedi.
TÜRKİYE İTİRAZLARINI GERİ ÇEKMİŞTİ
Finlandiya ve İsveç’in Rusya'nın Ukrayna işgali sonrasında NATO’ya katılma başvurusu, Türkiye’nin engeline takılmıştı. Türkiye, haziran ayındaki NATO Zirvesi’nde itirazlarını çekerek iki ülkenin NATO üyeliğine yeşil ışık yakmıştı.
Cumhurbaşkanı Recep Tayyip Erdoğan, iki hafta önceki İran gezisi öncesi yaptığı açıklamada, "Biz Finlandiya'ya da İsveç'e de NATO Genel Sekreteri'nin de yer aldığı masada şartlarımızı çok açık net söyledik. Gizli, saklı herhangi bir şey yok. Şartımız, bu ülkelerin terör örgütlerinin faaliyet ve gösterilerini sonlandırması, ellerindeki teröristleri iade etmesi" demişti.
Finlandiya liderinden Türkiye açıklaması: İyimserim
Finlandiya Cumhurbaşkanı Sauli Niinisto, ülkesinin NATO üyeliğini henüz onaylamayan Türkiye’yle ilgili yeni bir açıklama yaptı.
Türkiye’nin İsveç ve Finlandiya'nın NATO üyeliğini onaylamamasıyla ilgili tartışmalar sürüyor.
Rusya’nın Ukrayna işgali sonrasında İsveç ve Finlandiya, NATO’ya girme isteklerini duyurmuş fakat Türkiye iki ülkenin terörle mücadelede işbirliği yapmadıkları gerekçesiyle buna karşı çıkmıştı. Üç ülke, Haziran ayında İspanya’nın başkenti Madrid’de düzenlenen NATO Liderler Zirvesi’nde masaya oturmuş ve mutabakat imzalanmıştı.
Ancak 28 NATO üyesi iki ülkenin başvurusunu onaylarken Türkiye ve Macaristan’dan henüz onay çıkmadı. NATO Genel Sekreteri Jens Stoltenberg, dün Türkiye ziyaretinde iki ülkenin üyeliğinin onaylanması çağrısı yaparken İsveç Başbakanı Ulf Kristersson da 8 Kasım'da Cumhurbaşkanı Tayyip Erdoğan ile görüşmek için Türkiye'ye gelecek.
Tartışmalar sürerken Finlandiya’dan konuyla ilgili yeni bir açıklama geldi.
Finlandiya Cumhurbaşkanı Sauli Niinisto, Türkiye'nin Finlandiya'nın NATO üyeliğini onaylayacağı konusunda iyimser olduğunu söyledi. Niinisto gazetecilere yaptığı açıklamada "Umarım bu olabildiğince hızlı olur" dedi.
Cumhurbaşkanı Niinisto, Finlandiya ve İsveç'in NATO'ya birlikte katılmalarının çok önemli olduğunu ifade etti.
Finlandiya Başbakanı Marin, görevini kötüye kullandığı ithamından aklandı
Finlandiya'da katıldığı bir partide arkadaşlarıyla dans ederken çekilen görüntülerinin sızdırılmasının ardından tartışmaların odağında olan Başbakan Sanna Marin, görevini kötüye kullandığı yönündeki şikayetlerden aklandı.
Yerel basında yer alan haberlere göre, Finlandiya sivil ombudsmanı, alınan şikayetlerin Marin'in herhangi bir resmi görevi tehlikeye attığını kanıtlamadığını belirterek, Marin'in başbakan olarak görevlerini ihmal etmediği sonucuna vardı.
Başbakan'ın boş zaman etkinliklerinin ahlaki ve sosyal boyutlarının Parlamento içerisinde çözülmesi gereken bir mesele olduğu belirtildi.
BAŞBAKAN'IN SIZDIRILAN GÖRÜNTÜLERİ
Marin'in milletvekili Ilmari Nurminen ve medya sunucusu Tinni Wikström dahil ünlü Fin simalarla eğlendiğini gösteren videolar, sosyal medyada yayımlanmıştı.
Sızdırılan görüntülerde, Marin'in arkadaşlarıyla "çılgınca" dans etmesi ve şarkı söylemesi, arka planda insanların "kokain" diye bağırması dikkati çekmişti.
Marin'in koalisyon ortağı Merkez Partisi'nden Fin Milletvekili Mikko Karna, görüntüler üzerine Twitter'dan Marin'i uyuşturucu testi yaptırmaya ve sonuçları halka açıklamaya çağırmıştı.
Sızdırılan görüntüler, sosyal medyada tartışmaya yol açarken Marin'i bazıları sorumsuzca davranmakla eleştirmiş, bazıları ise bunun 36 yaşındaki başbakanın popülerliğini artırdığını savunmuştu.
Başbakan Marin, düzenlediği basın toplantısında, kendini "yasal koruma" için uyuşturucu testi yaptırdığını açıklamıştı. Arkadaşlarıyla alkol aldığını vurgulayarak uyuşturucu kullanmadığını belirten Marin, yasa dışı bir şey yapmadığını söylemişti.
Marin'in, 19 Ağustos'ta yaptırdığı uyuşturucu testinin sonucu negatif çıkmıştı.
Bu arada, Finlandiyalı kadınlar dans ederken ve parti yaparken çektikleri videolarını sosyal medya hesapları üzerinden "Sanna ile dayanışma" etiketiyle paylaşarak Marin'e destek olmuştu.
Öte yandan Marin, temaslı olduğu bir çalışma arkadaşının Covid-19 testinin pozitif çıkmasından kısa süre sonra kendisini izole etmesi gerekirken dışarıda bir gece geçirdiği için de eleştirilerin hedefi olmuştu. (AA)
İsveç ve Finlandiya, NATO ile güvenlik işbirliğini güçlendirecek
İsveç ve Finlandiya’nın, Rusya’nın Ukrayna’ya devam eden saldırıları nedeniyle NATO ile güvenlik iş birliğini daha da güçlendirecekleri bildirildi.
Finlandiya Başbakanı Sanna Marin ve İsveç Başbakanı Magdalena Andersson, Brüksel’in Helsinki kentinde düzenledikleri basın toplasında önemli açıklamalarda bulundu.
AVRUPA'NIN GÜVENLİĞİNİ TEHDİT EDİYOR"
Finlandiya Başbakanı Marin, “Rusya’nın Ukrayna’ya başlattığı askeri harekat, Avrupa’nın güvenliğini tehdit ediyor. Değişen bu düzende İsveç ve Finlandiya işbirliklerini artıracak. Rusya’nın saldırılarının ardından her iki ülkede de NATO’ya yönelik tutumun hızla değiştiği görülüyor. Şuanda yapılan anketler sonucunda, NATO’ya katılma konusunda çoğunluk olduğunu gösteriyor” ifadelerini kullandı.
İsveç Başbakanı Magdalena Anderson ise Rusya’nın Ukrayna’ya saldırılarının ardından güvenlik durumunun değiştiğini belirterek, “Bu olay güvenlik durumunu dramatik bir şekilde değişti. Bu nedenle Finlandiya ve NATO ile askeri iş birlikteliğini güçlendireceğiz. Geçen hafta diğer İsveç partilerinden parti liderleriyle birkaç kez görüştüm ve konuyu tartışıyoruz” dedi.
Finlandiya Rusya'nın saldırısına hazır: Sığınaklar ortaya çıktı
Türkiye ekonomik kriz ve enflasyon ile çalkalanırken Rusya ile savaşın eşiğinde olan Finlandiya, halkı için yaptığı sığınakları uluslararası medya mensuplarına tanıttı. NATO'ya girmesi gündemde olan ve bu sebeple Putin'in gözdağı verdiği Finlandiya'ya inşa edilen sığınaktaki şartlar dikkat çekiyor.
İsveç ve Finlandiya'nın NATO'ya girme planları Rusya yönetimini öfkelendirirken, Finlandiya olası bir Rusya işgaline hazırlanmaya başladı.
Ukrayna'yı işgal ettikten sonra iki ülkenin NATO'ya girme ihtimaline karşı Putin gözdağı vermeye devam ederken Finlandiya, olası bir savaş durumunda sivillerin kaçacağı sığınakların hazır olduğunu duyurdu.
İngiltere'nin çok okunan gazetelerinden Daily Telegraph, sığınaklara girerek "lüks" yapıları inceledi.
Başkent Helsinki'deki bir sığınağa giren İngiliz medyası, burada çocuk oyun alanları, havuzlar, dinlenme alanları bulunduğunu aktardı.
Sığınakların, nükleer, biyolojik ve kimyasal saldırılara dayanıklı olduğu belirtilirken sadece Helsinki'de 5.500 sığınak bulunduğu ve bunların 900 binden fazla insan kapasiteli olduğu kaydedildi.
Finlandiya'da 54 bin farklı noktada 4.4 milyon kapasiteli sığınak olduğu belirtildi. İngiliz medyası, sığınakların renkli duvarları olduğuna dikkat çekerken yasalar gereği 1200 metrekareden büyük binalarda sığınak olması zorunluluğunu da hatırlattı.
Geçmişte Rusya ile savaşan Finlandiya'da ayrıca olası bir savaş durumunda bütün köprü, tünel ve geçişlerin imha edilebilecek formda inşa edildiği de kaydedildi.
İsveç ve Finlandiya'dan Türkiye mesajı
İsveç ve Finlandiya’nın NATO’ya Katılım Protokelleri'nin imza töreninde konuşan İsveç Dışişleri Bakanı Ann Linde, “Türkiye'nin endişelerini gidermek için bir mutabakat anlaşması imzaladık. O mutabakatı onurlandıracağız, bunun takipçisi olacağız ve ortak bir mekanizmamız da olacak” dedi. Finlandiya Dışişleri Bakanı Pekka Haavisto da “Türkiye ile çok iyi ve uzun vadeli bir ilişkimiz var” diye konuştu.
İsveç ve Finlandiya için Katılım Protokelleri'nin imza törenin ardından NATO Genel Sekreteri Jens Stoltenberg, İsveç Dışişleri Bakanı Ann Linde ve Finlandiya Dışişleri Bakanı Pekka Haavisto düzenlenen ortak basın toplantısında konuştu. Linde, Türkiye, Finlandiya ve İsveç arasında yapılan mutabakatı onurlandıracağız dedi.
Basın mensuplarının sorularını yanıtlayan Linde, gelen Türkiye sorusu üzerine Türkiye, Finlandiya ve İsveç arasında yapılan görüşmelerin oldukça saygılı ve güvenlik endişeleri kapsamında ciddi olduğunu belirtti. Linde, "Finlandiya, İsveç ve Türkiye arasında güvenlik ve terör konusunda Türkiye'nin endişelerini gidermek için bir mutabakat anlaşması imzaladık. O mutabakatı onurlandıracağız, bunun takipçisi olacağız ve ortak bir mekanizmamız da olacak. Bu yüzden umarım üç ülke, İsveç, Finlandiya ve Türkiye bunun iyi bir mutabakat olduğunu görebilir" dedi.
HAAVISTO: ANLAŞTIK, İLERLEYEBİLİRİZ
Finlandiya Dışişleri Bakanı Haavisto ise Türkiye-Finlandiya arasında uzun vadeli çok iyi bir ilişki olduğunu belirterek, "Elbette Türkiye ile çok iyi ve uzun vadeli bir ilişkimiz var. Türkiye Avrupa Birliği üyeliği için başvurduğunda bu süreci savunan ülkelerden biri de biziz. Türkiye ile barış, arabuluculuk konularında çok yakın bir işbirliğimiz var. Cumhurbaşkanı Erdoğan ve Dışişleri Bakanı Çavuşoğlu ile düzenli temaslarımız var. Mutabakat aslında Türkiye'nin dile getirdiği terörden PKK'ya kadar tüm endişeleri ele aldık. Mutabakatta atılması gereken adımlar belirtildi. Bu işbirliğine dayanarak ilerleyebiliriz" ifadelerini kullandı.
İsveç ve Finlandiya'nın NATO üyeliği için onay süreci başladı
Türkiye’nin itirazlarını geri çekmesinin ardından İsveç ve Finlandiya’nın NATO üyeliği için onay süreci bugün resmen başladı.
Türkiye’nin itirazlarını geri çekmesinin ardından NATO’ya üyelik yolu açılan İsveç ve Finlandiya’nın askeri ittifaka üyeliği için onay süreci resmen başladı.
Bugün düzenlenen törende, iki ülkenin üyelik protokolleri resmen başlamış oldu. Törende konuşan NATO Genel Sekreteri Jens Stoltenberg, “Bu Finlandiya, İsveç ve NATO için tarihi bir an” dedi. İki ülke temsilcileri de Belçika’daki NATO Karargahı’nda NATO üyeliği katılım protokollerini imzaladı.
İki ülkenin üyelik başvurusunun resmi onay için NATO ülkelerine gönderilmesi bekleniyor.
Türkiye’nin, İspanya’nın başkenti Madrid’de 29-30 Haziran tarihlerinde gerçekleştirilen NATO Devlet ve Hükümet Başkanları Toplantısı'nda İsveç ve Finlandiya’nın NATO üyeliğine yeşil ışık yakmasının ardından söz konusu ülkeler NATO'ya davet edilmiş ve iki ülkenin NATO'ya katılım müzakerelerinin tamamlandığı bildirilmişti.
Stoltenberg'ten İsveç ve Finlandiya açıklaması
Büyükelçileri, Finlandiya ve İsveç için Katılım Protokollerini bugün Finlandiya Dışişleri Bakanı Pekka Haavisto ve İsveç Dışişleri Bakanı Ann Linde'nin huzurunda NATO Karargahında imzaladı. İmza törenin ardından NATO Genel Sekreteri Jens Stoltenberg, Dışişleri Bakanları Linde ve Haavisto ortak basın toplantısı düzenledi. Stoltenberg, "Finlandiya ve İsveç 'davetli' statüsüne sahip olacak ve tartışmalarımıza katılacak." dedi.
NATO yetkilileri ile Finlandiya ve İsveç'ten temsilcilerin arasında gerçekleştirilen dünkü üyelik müzakerelerinin ardından NATO üyesi 30 ülkenin temsilcileri, İsveç ve Finlandiya'nın Katılım Protokollerini imzalamak üzere Belçika'nın başkenti Brüksel'deki NATO karargahında toplandı.
NATO'dan konuya dair yapılan yazılı açıklamada, NATO Büyükelçileri Finlandiya ve İsveç için Katılım Protokollerini 5 Temmuz 2022 Salı günü Finlandiya Dışişleri Bakanı Pekka Haavisto ve İsveç Dışişleri Bakanı Ann Linde'nin huzurunda NATO Karargahında imzaladılar. Geçen hafta Madrid Zirvesi'nde müttefik liderler, Türkiye, Finlandiya ve İsveç arasındaki üçlü mutabakat anlaşmasının ardından Finlandiya ve İsveç'i NATO'ya katılmaya davet etmeyi kabul ettiler. Bugün, onay sürecinin başladığını gösteren Katılım Protokolleri imzalandı denildi. NATO Genel Sekreteri Jens Stoltenberg, imza töreninin açılış konuşmasında "NATO'nun kapısı, ortak güvenliğimize katkıda bulunmaya hazır ve istekli olan Avrupa demokrasilerine açık. On yıllardır en büyük güvenlik kriziyle karşı karşıyayken, masanın etrafındaki 32 ülke ile daha da güçlü olacağız ve insanlarımız daha da güvende olacak" dedi.
"FİNLANDİYA VE İSVEÇ'İN KATILIM PROTOKOLLERİ AZ ÖNCE İMZALANDI"
İmza törenin ardından Stoltenberg, Linde ve Haavisto ortak basın toplantısı düzenledi. Toplantıda konuşan Stoltenberg, "NATO Büyükelçileri Finlandiya ve İsveç'in Katılım Protokollerini az önce imzaladılar. Bu Finlandiya için, İsveç için, NATO ve Avrupa Atlantik güvenliği için tarihi bir gün. Finlandiya ve İsveç ittifakımıza güçlü ve önemli katkılarda bulunacaklardır" dedi.
DAVETLİ STATÜSÜNE SAHİP OLACAKLAR
Aynı değerleri paylaştıklarını ve Baltık Denizi ve ötesine aynı zorluklarla karşılaştıklarını ifade eden Stoltenberg, "Rusya'nın Ukrayna'yı işgali Avrupa'da barışı paramparça etti, bu nedenle tarihimizin bu tehlikeli anında hepimizin bir arada durması önemlidir. Finlandiya ve İsveç'in üyelik başvurusunu kabul etmekte bu kadar hızlı hareket ettikleri için tüm müttefikleri takdir ediyorum. Yapıcı yaklaşımları için Türkiye, İsveç ve Finlandiya'ya teşekkür etmek istiyorum. Madrid Zirvesinde imzaladıkları üçlü anlaşma bugünü mümkün kıldı. Bundan böyle Finlandiya ve İsveç 'davetli' statüsüne sahip olacak ve tartışmalarımıza katılacak" şeklinde konuştu.
DÜN ÜYELİK MÜZAKERELERİ TAMAMLANMIŞTI
Dün NATO'dan yapılan açıklamada Finlandiya ve İsveç'in üyelik müzakerelerini tamamladığı belirtilerek, NATO liderlerinin geçen hafta Madrid'deki Zirvede kararlaştırdıkları üzere, Finlandiya ve İsveç 4 Temmuz 2022 Pazartesi günü Brüksel'deki NATO Karargahında üyelik müzakerelerini tamamladılar. Her iki ülke de NATO üyeliğinin siyasi, yasal ve askeri yükümlülüklerini ve taahhütlerini yerine getirme isteğini ve kabiliyetini resmen teyit etti ifadelerine yer verilmiş ve imzalanan Katılım Protokollerinin daha sonra ulusal prosedürlerine göre onaylanmak üzere tüm NATO ülkelerine gönderileceği belirtilmişti.
Finlandiya'daki son Lenin heykeli de depoya kaldırıldı
Rus lider Vladimir İlyiç Lenin'in Finlandiya'nın güneydoğusundaki Kotka şehrindeki heykeli kaldırıldı.
Heykel, Rusya ile süren gerginlik nedeniyle şimdilik bir depoya taşındı.
Aynı zamanda Finlandiya'da kamusal alanlarda kalan son Lenin anıtıydı.
Lenin heykeli, Estonyalı sanatçı Matti Varik tarafından yontuldu.
1979 yılında Kotka'nın o zamanlar hala Sovyetler Birliği'nin bir parçası olan kardeş şehri Tallinn tarafından kente hediye edilmişti.
Foreign Policy: NATO’nun genişlemesi Türkiye engeliyle tıkandı
Türkiye’nin İsveç ve Finlandiya’nın NATO üyeliğine itirazlarını sürdürmesiyle ilgili tartışmalar uluslararası basının da gündeminde. ABD’nin önemli yayınlarından Foreign Policy dergisi, uzmanlarla konuşarak Türkiye’yi ikna etme sürecini masaya yatırdı.
İsveç ve Finlandiya’nın NATO üyeliğine hâlâ onay vermeyen Türkiye’yi ikna çabaları uluslararası kamuoyunda da dikkatle takip ediliyor.
Türkiye, Finlandiya ve İsveç’in terörle mücadelede iş birliği yapmadığını açıklayarak iki ülkenin NATO üyeliğini kabul etmemiş fakat Haziran ayında İspanya’nın başkenti Madrid’de düzenlenen NATO Liderler Zirvesi’nde ikna edilmiş ve mutabakat imzalanmıştı. Buna karşın Türkiye’nin hâlâ iki ülkenin NATO üyeliğini kabul etmemesi belirsizliğe yol açıyor.
Son olarak Türkiye'ye resmi ziyarette bulunan NATO Genel Sekreteri Jens Stoltenberg, dün Cumhurbaşkanı Recep Tayyip Erdoğan’la bir araya geldi. İsveç Başbakanı Ulf Kristersson’un da gelecek hafta Türkiye’ye gelmesi bekleniyor.
'TÜRKİYE'NİN İNADINA DUYULAN BIKKINLIK ARTIYOR'
Tartışmalar sürerken ABD’nin önemli yayın organlarından Foreigh Policy’de Türkiye ile ilgili dikkat çeken bir yazı yayınlandı. “NATO’nun kuzey genişlemesi Türkiye engeliyle tıkandı” başlıklı haberde, aylar süren görüşmeler sonrasında İsveç ve Finlandiya’nın Türkiye’yi ikna etmek için diplomatik atağa geçtiği belirtildi. Türkiye’nin 30 NATO üyesi ülke arasında ittifakın genişlemesine itiraz eden tek ülke olduğuna dikkat çekilen yazıda, kapalı kapılar ardında ABD’li ve Avrupalı diplomatlar arasında Türkiye’nin inadına duyulan bıkkınlığın giderek arttığı yorumu yer aldı.
Foreign Policy’ye konuşan Finlandiya Ulusal Koalisyon Partisi Dış Politika Danışmanı Henri Vanhanen, Finlandiya’nın yeni gelişmelerle ilgili umutlu olduğunu ve yıl sonuna kadar onay sürecinin tamamlanması için çabaların sürdüğünü söyledi. İsveç Dışişleri Bakanlığı’ndan bir sözcü de dergiye yaptığı açıklamada, Türkiye’nin terörle mücadele alanındaki taleplerini çok ciddiye aldıklarını belirtti.
ABD merkezli düşünce kuruluşu Alman Marshall Fonu’ndan Avrupa güvenliği uzmanı Kristine Berzina, NATO’nun bir üyesini bu kadar önemli bir konuda ikna edememesinin askeri ittifakın itibarı açısından büyük sorun haline geldiğini ifade etti.
Yazıda, Türkiye’nin NATO kararını Haziran 2023’te yapılacak seçimlerin sonrasına bırakabileceği görüşünün yaygın olduğu kaydedildi. Türkiye’nin itirazlarının terör örgütü PKK’yla ilgili rahatsızlıkların yanı sıra Rusya’nın ekonomik desteğini kaybetmeme çabasıyla bağlantılı olduğu, Batılı uzmanlara göre Türkiye’nin ayakta tutulmasında Rus parasının da rolü olduğu yorumu da yazıda yer aldı.
NATO'dan İsveç ve Finlandiya açıklaması: Zamanı geldi
Türkiye ile İsveç arasındaki NATO üyeliği gerilimi devam ederken, NATO Genel Sekreter Yardımcısı Mircea Geoana'dan açıklama geldi.
Son dönemde İsveç'te yaşanan Türkiye ve İslam karşıtı gösteriler Ankara-Stockholm hattında tansiyonu yükseltirken, bugün NATO'dan dikkat çekici bir açıklama geldi.
İsveç'in NATO üyeliğine sıcak bakılmadığını daha önce de açıklayan Ankara, Finlandiya'nın NATO üyeliğine ise daha ılımlı yaklaşıldığını duyurmuştu. Rusya'nın Ukrayna'ya saldırısının gölgesinde Finlandiya'nın tek başına üye olması da gündeme gelirken bugün NATO Genel Sekteter Yardımcısı Mircea Geoana bir açıklama yaptı.
Geoana, "İsveç ve Finlandiya'nın NATO'ya dahil olmasının zamanı geldi" dedi. Geoana, "İki kuzey ülkesinin güvenliği tehdit edilirken NATO'nun harekete geçmemesi kabul edilemez" yorumunu yaptı.
Finlandiya istihbarat teşkilatı başkanından Türkiye açıklaması
Cumhurbaşkanı Erdoğan'ın İsveç ile birlikte NATO üyeliğine itiraz ettiği Finlandiya'dan dikkat çekici bir çıkış geldi. Finlandiya istihbarat teşkilatı başkanı Antti Pelttari, Türkiye ile ilgili açıklamalarda bulundu.
Rusya'nın Ukrayna'yı işgal etmesiyle birlikte NATO'ya girmek istediğini açıkça beyan eden İsveç ve Finlandiya'nın üyeliği Türkiye'nin tepkisini çektikten sonra Helsinki'den dikkat çekici bir çıkış geldi.
Türkiye'nin iki ülkenin üyeliğini veto edeceğini açıklaması sonrasında Finlandiya'dan üst düzey bir isim açıklamalarda bulundu. İngiliz Financial Times'a konuşan Finlandiya istihbarat teşkilatı Supo'nun başkanı Antti Pelttari, Türkiye ile yaşanan gerilimi değerlendirdi.
Finlandiya'nın son dönemde Türkiye'ye "şirin gözükme çabası" içinde olduğunu yazan Financial Times'a konuşan Pelttari, Türkiye'nin terör örgütü PKK ile ilgili endişeleriyle ilgili net açıklamalarda bulundu.
Pelttari, "Yıllardır PKK'nın hamlelerini izliyoruz. Bu yılki Finlandiya istihbarat hareketleri raporunda PKK'nın finans ve gelir kaynaklarına yönelik adımlarını konuştuk. Bunu ciddiye alıyoruz. Bu çok açık bir şekilde terör örgütü. Biz terörizmi ciddiye alıyoruz" dedi.
"TÜRKİYE İLE ÇOK ETKİLİ ÇALIŞIYORUZ"
Fakat Fin yetkili Cumhurbaşkanı Erdoğan'ın bu ülkeler ile ilgili "terör yuvası" ifadesinin gerçeği yansıtmadığını söyledi. Pelttari, "Biz terörizmin yuvası değiliz. Biz kanunlar ve prosedürlerle hareket ediyoruz ve Avrupa Birliği'nin terör örgütleriyle ilgili listesini takip ediyoruz" ifadesini kullandı.
Suriye'de yıllardır devam eden savaş ile birlikte Finlandiya'nın ilk kez uluslararası terörizmle karşı karşıya geldiğine dikkat çeken Pelttari, 80 kişinin IŞİD için savaşmaya gittiğini ve Supo'nun bir yetkiliyi Ankara'daki Finlandiya Büyükelçiliği'ne gönderdiğini de dile getirdi. Pelttari, Finlandiya ve Türkiye'nin terörle mücadelede "çok etkili" bir şekilde çalıştığını söylerken, "Uluslararası terörü çok ciddiye alıyoruz. Bunu lanetliyoruz ve bir bu konuda bir güvenlik sağlayıcısıyız" dedi.
ERDOĞAN NE DEMİŞTİ?
Finlandiya ve İsveç'in NATO üyeliğinin tartışılmaya başlandığı bir dönemde Cumhurbaşkanı Erdoğan, "İskandinav ülkeleri terör örgütü misafirhanesi gibi" demiş ve bu iki ülkenin üyeliğini veto edeceğinin sinyalini vermişti.
Daha sonra Erdoğan'ı ikna etmek için İskandinav ülkelerinden heyet gönderilmesi gündeme geldiğinde ise Erdoğan, "Hatta ve hatta PKK yanlısı teröristler var parlamentolarında. Biz bunların neyine güveneceğiz. Ha pazartesi Türkiye'ye geleceklermiş. Bizi ikna etmeye mi gelecekler. Kusura bakmasınlar, yorulmasınlar" demiş ve bu sözler gündem olmuştu.
Devreye NATO ve ABD girse de bu konu halen belirsizliğini koruyor.
Yunanistan ile Finlandiya arasında kritik zirve: Türkiye de gündeme geldi
Yunanistan ve Finlandiya arasındaki askeri işbirliğinin NATO ve AB çerçevesinde güçlendirilmesi Atina’da masaya yatırıldı. Toplantıda Türkiye’nin Mavi Vatan Projesi, adaların silahsızlandırılması isteği dile getirildi. Görüşmeye "hibrit tehdit" iddiaları damga vurdu.
Yunanistan Milli Savunma Bakanlığı Siyasi Milli Savunma ve Uluslararası İlişkiler Genel Müdürlüğü (GDPEADS) Genel Müdürü Dr. Konstantinos Balomenos, Yunanistan ve Finlandiya arasındaki ikili savunma ilişkilerinin güçlendirilmesi çerçevesinde, ikili istişarelerde bulunduğu Finlandiyalı mevkidaşı Janne Kuusela ile Atina’da bir görüşme gerçekleştirdi.
Yunanistan tarafından organize edilen toplantıya, Genel Müdür Vekili, Uluslararası İlişkiler Direktörü ve Savunma Bakanlığı üst düzey yetkilileri de katılırken, Finlandiya tarafından, Finlandiya Savunma Bakanlığı Sivil Savunma Müdürlüğü Araştırma ve Analiz Departmanından yetkililer katıldı.
DOĞU AKDENİZ’DEKİ GELİŞMELERE DİKKAT ÇEKİLDİ
Yunanistan'da askeri ve politik haberleri ile dikkat çeken www.ptisidiastima.com sitesinde yayınlanan habere göre; istişareler sırasında Genel Müdür Dr. Konstantinos Balomenos, Finlandiyalı mevkidaşını, bölgesel güvenlik alanında ve özellikle Doğu Akdeniz bölgesinde Yunanistan’ın ilgisini çeken önemli konular hakkında bilgilendirdi.
NATO bağlamında Yunanistan’ın ulusal önceliklerini ve ayrıca Yunanistan’ın Finlandiya’nın NATO üyelik süreciyle ilgili pozisyonunu sunarak, Avrupa savunma politikası ve işbirliği konularına da vurgu yaptığı belirtildi.
Genel Müdür Balomenos toplantıda özellikle, daha geniş Doğu Akdeniz bölgesinin stratejik önemine değindi, ulusal, bölgesel ve müttefik düzeyde mevcut zorlukları ve tehditleri sundu, bölgede refah, istikrarı ve kalkınmayı güçlendirmek için işbirliği için fırsatlar ve olasılıklar çerçevesini vurguladı. Ayrıca toplantıda Rusya’nın Ukrayna’yı işgalinin bölge ve Avrupa güvenliği, savunma-askeri sektör, Avrupa Birliği ülkelerinin enerji yeterliliği, kritik altyapıların korunmasına etkilerine geniş yer verildi. Rus saldırganlığının Suriye’deki askeri operasyonlarla bağlantısı ve gelecekte Orta Doğu ve Kuzey Afrika devletleri üzerinde baskı olasılığı gibi konular ele alındı.
TÜRKİYE’Yİ NEO OSMANLI POLİTİKALARLA SUÇLADILAR
Türkiye’nin revizyonist politikalar uyguladığını ve Yunanistan’a karşı “neo-Osmanlı” Türk emelleri bulunduğuna vurgu yapıldı.
Özellikle, Türk hava kuvvetleri tarafından Yunanistan FIR hattı ihlalleri yapıldığı ileri sürülerek, Türk donanması ve sahil güvenlik tekneleri tarafından Yunan ulusal karasuları ihlalleri yapıldığına yönelik ayrıntılı istatistikler sunulduğu belirtildi.
"TÜRKİYE POTANSİYEL İŞBİRLİĞİNİ ENGELLİYOR" DEDİLER
Yunan üst düzey askeri görevlileri, Türkiye’nin Mavi Vatan projesini ve Cumhurbaşkanı Erdoğan’ın Doğu Ege adalarının silahsızlandırılmasına yönelik asılsız iddialar içinde olduğunu ileri sürerek Finlandiyalı heyete aktardı.
Buna ek olarak, Genel Müdür Balomenos, Türkiye’nin İsveç ve Finlandiya’nın NATO’ya katılımına yönelik yapıcı olmayan tutum içerisinde olduğunu ve Türkiye’nin AB ile NATO arasında potansiyel işbirliğinde engeller yarattığına vurgu yaparak eleştirdi.
Aynı zamanda Yunan tarafı, göç sorununa kapsamlı bir şekilde atıfta bulunan Yunan tarafı, Türkiye’nin göçü bir araç olarak kullanma stratejisini sözde kanıtlayan kanıtlar sunarak, özellikle Türkiye’nin dış politika hedeflerine ulaşmak için Yunanistan’ı istikrarsızlaştırmak ve AB’ye baskı uygulamak için kullandığı hibrit taktikler içinde olduğunun altını çizdi.
Bu konu ile ilgili olarak Dr. Balomenos, Türkiye’nin hem Yunanistan hem de AB ve NATO içindeki müttefikleri için bir tehdit olduğunu kanıtlayan argümanlar geliştirdiğini ileri sürdü.
AYNI ZORLUKLAR VE TEHDİTLERİ PAYLAŞIYORLARMIŞ
Yunanistan üst düzey temsilcilerini toplantıda ayrıca Avrupa savunma işbirliği alanıyla ilgili olarak, Yunan tarafı, Ukrayna’da devam eden savaş göz önüne alındığında, tutarlılık, süreklilik, dayanışma, istikrar ve dengeli çözüm bulma ihtiyacının altını çizdi.
Ayrıca AB’nin “Stratejik Pusulası”na da özel bir atıfta bulunarak, güçlü ve güvenilir bir Avrupa savunma politikasını şekillendirmek için anahtar bir araç olduğunu ileri sürdü.
Aynı perspektifte, Yunanistan’ın Doğu Akdeniz’de güvenlik ve istikrarın pekiştirilmesine ve daha geniş bir bölgede güvenilir bir güvenlik sağlayıcısı olarak “İRİNİ” operasyonunda oynadığı role ve aynı zamanda AB’nin oynamaya çağrıldığı role atıfta bulunuldu.
YUNANİSTAN VE FİNLANDİYA HİBRİT TEHDİT ALTINDA
Son olarak, her iki ülkenin Savunma Politikası Genel Müdürleri, Yunanistan ve Finlandiya’nın aynı zorlukları ve tehditleri paylaştığını tespit etti. Yunanistan Türkiye’nin hibrit tehdidiyle, Finlandiya ise Rusya’nın hibrit tehdidiyle karşı karşıya kaldığına vurgu yapıldı. Bu bağlamda, daha fazla işbirliği için ortak bir irade formülü üzerinde mutabık kalındığı belirtiliyor.
Gündeme gelen "hibrit tehdit" kavramı ise devlet veya devlet dışı aktörlerin açık veya gizli, askerȋ ve askerȋ olmayan yollarla bir hedefi zayıflatmak veya zarar vermek amacıyla yürüttükleri bir eylem türü olarak biliniyor.
Çavuşoğlu'dan Finlandiya ve İsveç açıklaması: Halkımızın ikna olması lazım
Dışişleri Bakanı Çavuşoğlu, NATO üyeliği için İsveç ve Finlandiya'nın hâlâ atması gereken adımlar olduğunu söyleyerek "NATO üyeliklerine halkımızın ikna olması gerekiyor" dedi.
Türkiye'nin NATO üyeliklerine itiraz ettiği Finlandiya ve İsveç'in, Türkiye'nin öne sürdüğü koşulları yerine getirme süreci devam ediyor.
Dışişleri Bakanı Mevlüt Çavuşoğlu, NATO üyeliği için Finlandiya'nın silah ambargosunu kaldırdığını açıklaması gerektiğini, İsveç'in ise suçluların iadesi, terörizmin finansmanı gibi konularda halen atması gereken adımlar olduğunu belirterek bu ülkelerin üyeliklerine Türk halkının ikna olması gerektiğini söyledi.
Romanya Dışişleri Bakanı Bogdan Aurescu'yla ortak basın toplantısında, "Finlandiya'nın Türkiye'ye yönelik silah ambargosunu kaldırdığına dair bir açıklama görmedik" diyen Çavuşoğlu, Finlandiya savunma bakanının Türkiye'ye yapacağı ziyaretin önemli olduğunu vurguladı.
İsveç'te yeni hükümetin başa gelmesiyle birlikte bazı olumlu adımların atıldığını vurgulayan Çavuşoğlu ancak, suçluların iadesi, terörizmin finansmanı gibi konularda İsveç'in de atması gereken adımlar olduğunu söyledi. Çavuşoğlu, "Listede olan kişilerin de Türkiye'ye iade edilmesi, oradaki malvarlıklarının dondurulması bizim ciddi taleplerimizdir. NATO üyeliklerine halkımızın ikna olması gerekiyor" dedi.
'GEREĞİNİ BİR GECE ANSIZIN YAPARIZ'
Öte yandan Çavuşoğlu, Yunanistan'ın Rodos ve Midilli'deki tatbikatına ilişkin olarak da "Barışı istemeyen ve iki anlaşmaya uymayan Yunanistan ve dolayısıyla biz bunlara sessiz kalmayız, gereken adımları hem hukuki olarak hem de sahada atmaya devam edeceğiz. Gerekli her türlü tedbiri almaya devam edeceğiz. Yunanistan şunu unutmasın; 'rüzgar eken fırtına biçer.' Barışı istemiyorsan biz de gereğini bir gece ansızın yaparız" diye konuştu.
Çavuşoğlu, Yunanistan'ın diyaloğa yanaşmadığını vurgulayarak, "'İhtilaflı konuları Uluslararası Adalet Divanı'na götürelim' diyoruz, buna da yanaşmıyor. Anlaşmaları bozan Yunanistan. Özelikle Avrupa Birliği'ni arkasına aldığını düşünerek ve maalesef AB'den koşulsuz destek aldığı için bu olumsuz adımı atmaya devam ediyor" dedi. 
Finlandiya Savunma Bakanı, Ankara'ya geliyor
Finlandiya Savunma Bakanı Antti Kaikkonen, ülkesinin NATO üyelik sürecini görüşmek üzere Türkiye'ye gelecek.
Milli Savunma Bakanı Hulusi Akar, Finlandiya Savunma Bakanı Antti Kaikkonen ile bir araya gelecek. Akar, Türkiye’ye resmi ziyarette bulunacak Kaikkonen ile Milli Savunma Bakanlığında perşembe günü görüşecek.
Görüşmede, ikili savunma ve güvenlik konularının yanı sıra Finlandiya’nın NATO üyeliği sürecinin de ele alınması bekleniyor.
Finlandiya'nın NATO üyeliğine ilişkin basın mensuplarına değerlendirmede bulunan Akar, Türkiye’nin NATO'nun açık kapı politikası ile ilgili bir sıkıntısının olmadığını ama Türkiye’nin hassasiyetlerine saygı gösterilmesi gerektiğini belirtti.
NATO’nun bir güvenlik örgütü olduğunu aktaran Akar, "NATO'nun en büyük mücadele alanlarından biri terörizm. Terörizm şu anda tüm ülkeler için ciddi bir problem. Birden fazla terör örgütü ile mücadele eden tek ülke Türkiye. Bunun görülmesi, bu konuda yaptıklarımızın farkındalığının artırılması gerekir" ifadelerini kullandı.
Haziran ayında Madrid Zirvesi sırasında İsveç ve Finlandiya'nın NATO üyeliğine yönelik imzalanan üçlü memorandum olduğunu da hatırlatan Akar, şöyle konuştu:
"Memorandum açık. İsveç ve Finlandiya tarafından imza altına alınan taahhütler var. Biz bunların yerine getirilmesi gerektiğini ifade ediyoruz. Bu memorandumun bir son değil bir başlangıç olduğuna dikkati çekiyoruz. Bunların yapılmasının ardından TBMM kararını verecek. Biz de İsveç ve Finlandiya'ya yardımcı olmaya çalışıyoruz. Aynı zamanda İsveç ve Finlandiya'daki durumu da yakından takip ediyoruz. Hala bu ülkelerde maalesef birtakım provokatif eylemlerin, görüntülerin devam ettiğini üzülerek görüyoruz. Hem İsveç hem Finlandiya'nın somut adımlar atmasını bekliyoruz." (AA)
Finlandiya ve İsveç'ten Türkiye'ye destek mesajı
Finlandiya Dışişleri Bakanı Pekka Haavisto, Kahramanmaraş merkezli ve 10 ili etkileyen depremler nedeniyle üzgün olduğunu dile getirerek "Bölgede bulunanların kış koşullarında kesinlikle desteğe ihtiyacı olduğunu anlıyoruz" dedi.
Haavisto, Finlandiya'nın Espoo şehrinde İsveç Dışişleri Bakanı Tobias Billström ile bir araya geldikten sonra düzenlenen basın toplantısında konuştu.
Kahramanmaraş merkezli depremler nedeniyle taziye dileklerini ileten Haavisto, Finlandiya'nın süreçte hızlı reaksiyon göstererek uzmanlarını Türkiye'ye gönderdiğini ifade etti.
Haavisto, Kızılhaç ve diğer kaynaklardan elde edilen yardım malzemesini paylaşmaya hazır olduklarını belirterek "Çok kritik saatler yaşandığının farkındayız. Birçok insan hala kurtarılabilir. Bölgede bulunanların kış koşullarında kesinlikle desteğe ihtiyacı olduğunu anlıyoruz. Uzun vadede hem Türkiye hem Suriye'de büyük bir yeniden yapılanma ihtiyacı olacaktır. Bizim de bu süreçte yer almamız önemli" diye konuştu.
Finlandiya'nın NATO üyeliği için başvurusunun da bugün konuşulan konulardan biri olduğuna dikkati çeken Haavisto, "Macaristan'ın parlamentoda onay sürecini şubat ayında, muhtemelen ay sonunda başlatacağına dair bilgimiz var ancak bu süreci bekliyoruz." ifadesini kullandı.
Haavisto, İsveç ile NATO'ya katılmaları durumunda NATO'nun da güçleneceğinin altını çizerek iki ülkenin üyelik sürecini birlikte başlattığını ve tamamlamak istediğini söyledi.
İsveç Dışişleri Bakanı Billström de Türkiye'deki depremler nedeniyle üzüntüsünü dile getirerek desteğe hazır olduklarını vurguladı.
Finlandiya ve İsveç'in coğrafi, ekonomik, kültürel ve tarihsel bir yol paylaştıklarını belirten Billström, NATO üyelik başvurusunu da birlikte yaptıklarını ifade etti.
Billström, "Başvuruyu birlikte yaptık ve en kısa zamanda birlikte üye olmayı hedefliyoruz. İsveç elbette NATO'nun toplu savunmasında aktif bir ortak olmak istiyor. NATO'nun caydırıcılık ve savunma faaliyetlerine katkıda bulunmaya hazırız" dedi.
Finlandiya'nın NATO üyeliğinin İsveç'ten bağımsız olarak onaylanması durumunda ne yapılacağı sorusu üzerine Billström, "Bu konuda spekülasyon yapmak istemiyorum. İki ülkenin de NATO üyesi olmasıyla Baltık Denizi'nin burada yaşayan tüm insanlar için çok daha güvenli bir yer olacağına inanıyoruz. İsveç, Finlandiya ve Türkiye arasında imzalanan muhtıranın her bir maddesiyle alakalı İsveç'in somut adımlar attığına inanıyoruz. Anlaşmayı uygulamaya ve devlet kurumları arasındaki işbirliğini derinleştirmeye devam ediyoruz. Ayrıca bir müttefik olarak, Türkiye'nin katılımımızı onaylamaması için bir neden görmüyoruz" ifadesini kullandı.
NATO'dan Türkiye-İsveç-Finlandiya toplantısı açıklaması
NATO Genel Sekreteri Jens Stoltenberg, 9 Mart'ta Türkiye, İsveç ve Finlandiya'nın temsilcilerinin Brüksel'deki NATO karargahında yapacağı toplantının sonuçlarıyla ilgili şimdiden açıklama yapmak istemediğini belirterek "Önemli olan görüşmenin gerçekleşip sürecin tekrar aktif hale gelmesinin sağlanmasıdır." dedi.
Stoltenberg, İsveç Başbakanı Ulf Kristersson ile İsveç'in başkenti Stockholm'de bir araya geldikten sonra düzenledikleri ortak basın toplantısında konuştu.
Kristersson ile İsveç ve Finlandiya'nın NATO'ya katılımının kesinleştirilmesi konusunu ele aldıklarını belirten Stoltenberg, "Bu en önemli önceliğimiz ve ilerleme kaydediyoruz. Türkiye'nin meşru güvenlik kaygıları var. Hiçbir NATO müttefiki bu kadar çok terör saldırısına maruz kalmadı. İsveç'in yeni terör yasasını çıkararak ve Ankara ile işbirliğini güçlendirerek PKK da dahil olmak üzere terörle mücadelede hızlanmasını memnuniyetle karşılıyorum." ifadesini kullandı.
SİLAH KISITLAMA AÇIKLAMASI
Stoltenberg, ayrıca İsveç'in Türkiye'ye silah ihracatı konusunda herhangi bir kısıtlama olmamasını sağlamasını da memnuniyetle karşıladığını bildirdi.
NATO Genel Sekreteri, "İsveç, üçlü memorandum kapsamındaki taahhütlerini yerine getirdi ve onay sürecini tamamlama zamanı geldi." dedi.
Üç ülkenin temsilcilerinin katılımıyla 9 Mart'ta Brüksel'de NATO karargahında yapılacak görüşmeye değinen Stoltenberg, Cumhurbaşkanı Recep Tayyip Erdoğan'ın Türkiye, Finlandiya ve İsveç tarafından NATO Madrid Zirvesi'nde 28 Haziran 2022'de imzalanan Üçlü Muhtıra çerçevesinde kurulan Daimi Ortak Mekanizma toplantılarını yeniden başlatmayı kabul etmesinden duyduğu memnuniyeti dile getirdi.
Stoltenberg, Macaristan parlamentosunun onay görüşmelerine başlamasını da memnuniyetle karşıladığını ifade ederek sürecin kısa sürede tamamlanmasını beklediğini söyledi.
Hem İsveç hem Finlandiya'nın Vilnius'ta temmuzda düzenlenecek zirveye kadar üye olması için çalıştığını ancak kesin bir tarih veremeyeceğini yineleyen Stoltenberg, "Mesele İsveç ve Finlandiya'nın üye olup olmayacağı değil, ne zaman olacağıdır." değerlendirmesini yaptı.
Stoltenberg, 9 Mart'ta yapılacak üçlü toplantıyla ilgili şunları kaydetti:
"Bu toplantıdan ne çıkacağını önceden duyurmak konusunda dikkatli olmak istiyorum. Aksi halde görüşme zorlaşacaktır. Önemli olan görüşmenin gerçekleşip sürecin tekrar aktif hale gelmesinin sağlanmasıdır." (AA)
Finlandiya'nın NATO üyeliğine başvurmaya hazırlandığı iddiası: Rus yetkililer tehdit etti
Bir süredir Rusya'nın NATO'ya katılımı konusunda uyarılarda bulunduğu İskandinav ülkelerinden Finlandiya'nın, ittifaka katılım için hazırlık yaptığı iddia edildi. Finlandiya Eski Başbakanı konuyla ilgili açıklama yaptı.
Finlandiya'nın eski Başbakanı Alexander Stubb, Rusya'nın Ukrayna'yı işgalinin 44'üncü gününde yaptığı açıklamada, Finlandiya'nın NATO'ya katılım başvurusu sunmasına sadece birkaç hafta kaldığını öne sürdü.
Rusya ile uzun bir sınırı olan ve 1939'da Kızıl Ordu tarafından işgal edilen İskandinav ülkesi, hiçbir zaman NATO ittifakına üye olmamış, bunun yerine kendi korumasını organize etmeyi tercih etmişti.
Ancak Rusya'nın Şubat ayında Ukrayna'yı işgal etmesinden bu yana, Fin medya kuruluşları tarafından yaptırılan kamuoyu yoklamaları, kamuoyunda hızlı bir U dönüşü gösterdi ve çoğunluk şimdi NATO'ya katılımı destekliyor.
'MAYIS AYINDA ÜYELİĞE BAŞVURU YAPILABİLİR'
Finlandiya, İkinci Dünya Savaşı'ndan bu yana tarafsız kalmayı seçti, Avrupa Soğuk Savaş sırasında bölündüğünde Doğu ve Batı arasında bir tampon görevindeydi ve Rusya'nın Batı'nın genişlemesine ilişkin korkularını yatıştırmak için çabaladı.
2014 ve 2015 yıllarında Finlandiya hükümetine başkanlık eden Alexander Stubb, ülkesinin Mayıs ayında askeri ittifaka katılmaya karar verebileceğini söyledi.
Stubb, "Savaşın başında Putin'in saldırganlığının Finlandiya ve İsveç'i NATO üyeliğine başvurmaya iteceğini söylemiştim. Günler veya haftalar değil, aylar meselesi olduğunu söyledim. Şimdi tekrar söylüyorum. Finlandiya, en geç Mayıs ayında, haftalar içinde başvuruda bulunacaktır. İsveç de Finlandiya'yı takip edecektir.' dedi.
KREMLİN'DEN ÜSTÜ KAPALI UYARI GELMİŞTİ
Rus milletvekili Vladimir Dzhbarov bu hafta, "Finlandiyalılar kendilerinin ülkelerinin yok edilmesi için bir kart imzalamalarının" pek olası olmadığını söyleyerek, NATO'ya katılma arzusuyla ateşlenen Ukrayna işgalinin tekrarlanması tehdidinde bulundu.
Kremlin sözcüsü Dmitry Peskov dün Finlandiya ve İsveç'in NATO'ya katılması halinde Rusya'nın 'durumu yeniden dengelemek' zorunda kalacağını belirterek, üstü örtülü başka bir uyarıda bulunmuştu.
Öte yandan, ülkenin en büyük gazetesi Iltalehti'nin haberinde ülkenin, NATO üyeliğine başvuru hazırlıklarının 14 Nisan'da başlayacağı ve mayısın ilk haftasında da başvuru yapılacağı öne sürüldü.
Finlandiya devlet televizyonu YLE'nin yayımladığı ankete göre, Finlandiya Parlamentosundaki milletvekillerinin 112'si NATO üyeliğini destekliyor, 71'i üyeliğe olumsuz bakıyor. Milletvekillerinin 17'si de kararsız olduğunu belirtiyor.
Almanya'dan İsveç ve Finlandiya'nın NATO üyeliğine onay
Almanya, İsveç ve Finlandiya'nın NATO üyeliğine yeşil ışık yaktı. Alman Federal Meclisi, Sol Parti'nin karşı çıkmasına rağmen bu iki ülkenin ittifaka katılmalarına onay verdi.
Alman Federal Meclisi'nde bugün yapılan oylamada milletvekilleri İsveç ve Finlandiya'nın NATO üyesi olmalarına oy çokluğuyla destek verdi. İktidardaki Sosyal Demokratlar (SPD), Yeşiller ve Hür Demokratlar'dan (FDP) oluşan koalisyon partileri ile muhaletfetteki Hristiyan Birlik partileri ve aşırı sağcı Almanya için Alternatif (AfD) partisi milletvekillerinin çoğunluğu İsveç ve Finlandiya'nın üyeliklerine "evet" dedi. NATO'ya geleneksel olarak karşı olan Sol Partili vekiller ise ittifakın iki üyenin daha katılımıyla genişlemesine karşı çıktı.
DW Türkçe'de yer alan habere göre, Meclisten geçen destek kararı, daha sonra Almanya Cumhurbaşkanı Frank-Walter Steinmeier'in onayına sunulacak ve Cumhurbaşkanı'nın da kararı imzalamasıyla bu iki ülkenin üyelikleri için Almanya'daki onay süreci tamamlanmış olacak.
NATO'ya üye 30 ülkenin temsilcileri, ittifakın Brüksel'deki merkezinde geçen Salı günü İsveç ve Finlandiya'nın katılım anlaşmasına imza atmıştı. Almanya'nın yanı sıra Kanada, Estonya, Norveç, Danimarka ve İzlanda da bu iki ülkenin onay sürecini kendi parlamentolarından geçirdi.
"AVRUPA'NIN TARİHİ YAZILIYOR"
Alman Federal Meclisi'nde oylama öncesi düzenlenen oturumda bir konuşma yapan Alman hükümetinin Dış İlişkilerden" Sorumlu Devlet Bakanı Tobian Lindner, "Rusya'nın Ukrayna'ya saldırısı sonrası Avrupa ve tüm dünyada tecrübe ettiğimiz şok karşısında İsveç ve Finlandiya'nın Kuzey Atlantik İttifakı'na planlanan üyelikleri bizim ve ortaklarımız için olağanüstü bir anlam taşıyor" diye konuştu.
Lindner, "Bu katılımlar, Avrupa'da çarpıcı bir şekilde değişen güvenlik durumu nedeniyle sadece iki Kuzeyli ortağımıza sadece ek güvenlik sağlamıyor, bu aynı zamanda tüm NATO'nun gücü ve ortaklığı açısından bir kazanç" şeklinde sözlerini sürdürdü.
"Avrupa'nın tarihinin nasıl yazıldığına tanık oluyoruz" diyen Alman Savunma Bakanı Christine Lambrecht de konuşmasında İsveç ve Finlandiya'nın yıllardır sürdürdüğü geleneksel tarafsızlık politikasına dikkat çekti. "Böyle temel bir ilkeye, ancak gerçekten kökten değişim yaratan bir olay meydana geldiğinde veda edilir" diyen Lambrecht, NATO'nun büyümesinin Rusya Devlet Başkanı Vladimir Putin'e bir mesaj olduğunu söyledi. Lambrecht, "Putin'in yıkmak istediği güvenlik mimarisi ve barış düzenini güçlendiriyoruz" ifadelerini kullandı.
ÜÇLÜ MUTABAKAT İMZALANMIŞTI
"Terör örgütleri"ne destek verdiği gerekçesiyle İsveç ve Finlandiya'nın NATO üyeliğine itiraz eden Türkiye, geçen hafta imzalanan üçlü mutabakat muhtırasının ardından her iki ülkenin de üyeliğine yeşil ışık yakmıştı. İmzalanan belgeye göre, her iki ülke de başta PKK olmak üzere terör örgütleriyle mücadelede somut adımlar atılması ve Türkiye'ye yönelik silah satışı ambargosunun kaldırılması yönünde Ankara'ya güvence verdi.
Finlandiya ve İsveç, NATO'ya yaklaşıyor
Rusya'nın NATO'yu uyararak "büyümeyin" çağrısı ters tepti... Fin milletvekili İngiliz basınına konuşarak, "Rusya'nın saldırgan tavrı dolayısıyla NATO'ya katılmaya yaklaştık" dedi.
Son dönemde Rusya ile Batı ülkeleri arasında yaşanan gerilim tırmanırken, Rusya Devlet Başkanı Vladimir Putin'in geçen haftaki tehdidi Finlandiya ve İsveç'te ters tepki yarattı.
Rusya Devlet Başkanı Putin, geçen hafta ABD'ye uyarıda bulunarak Finlandiya ve İsveç'in NATO'ya katılmasını istemediğini dile getirmişti. Son dönemde tansiyonun yüksek olduğu bölgede İsveç ve Finlandiya'nın bu talepten rahatsız olduğu belirtildi.
Soğuk Savaş'tan beri hiçbir blokta yer almayan İsveç ve Finlandiya, Rusya'nın Ukrayna'ya saldırma tehdidine karşı NATO'ya daha yakın olduklarını duyurdu. İngiliz Telegraph gazetesine konuşan Fin bir milletvekili, ülkesinin Rusya'nın saldırgan tavrı dolayısıyla NATO'ya katılmaya daha yakın olduğunu söyledi.
Rusya Devlet Başkanı Putin'in açıklamalarını ABD Dışişleri Bakanı Blinken reddetmişti. Blinken, "NATO hiçbir zaman yeni üye almayacağına dair bir söz vermedi" dedi.
İsveç Başbakanı Magdalena Andersson da NATO Genel Sekreteri Jens Stoltenberg ile ilişkilerini derinleştirmek için görüştüklerini söyledi. Andersson, "İsveç'te dış siyasetimizi ve güvenlik politikalarımızı belirleyen biziz" dedi. Finlandiya Cumhurbaşkanı Sauli Niinistö ve Başbakan Sanna Marin de benzer açıklamalarda bulundu.
Öte ayndan İsveç'te yapılan anketlere göre NATO üyeliğine destek yüzde 46 seviyelerine ulaştı. Bu yönde görüş bildirenlerin oranı 10 yıl önce yüzde 17 seviyesindeydi.
1947'de kurulan ve 27 üye ülkenin olduğu NATO dünya savaşlarının bir benzerinin yaşanmaması için oluştu.
NATO'dan Türkiye-İsveç-Finlandiya toplantısı hakkında açıklama
NATO, İsveç ve Finlandiya'nın ittifaka üyelik süreci hakkında oluşturulan "Daimi Ortak Mekanizma"nın uzun vadeli değeri üzerinde iki ülkenin ve Türkiye'nin mutabık kaldığını, bu formatta işbirliğinin sürdürülerek temmuzdaki NATO Zirvesi'nden önce tekrar görüşmek üzere uzlaştığını bildirdi.
Türkiye, İsveç ve Finlandiya arasındaki Üçlü Muhtıra çerçevesinde kurulan "Daimi Ortak Mekanizması"nın toplantısı Brüksel'deki NATO karargahında yapıldı.
NATO'dan yapılan açıklamada, NATO Genel Sekreteri Jens Stoltenberg'in başkanlığında yapılan toplantının, üç ülkenin yetkililerini üçüncü kez bir araya getirdiği belirtildi.
"EŞİ GÖRÜŞMEMİŞ ADIMLAR ATMIŞTIR"
Açıklamaya göre Stoltenberg, toplantının açılışında, "Finlandiya ve İsveç, Türkiye'nin meşru güvenlik endişelerini gidermek için eşi görüşmemiş adımlar atmıştır. Şimdi tüm müttefiklerin onay sürecini sonuçlandırması ve Finlandiya ile İsveç'i yaklaşan Vilnius'taki NATO Zirvesi öncesinde ittifakın tam üyeleri olarak karşılamasının zamanı gelmiştir." ifadesini kullandı.
SİLAH İHRACATI VE TERÖR
Türk, İsveç ve Finlandiyalı yetkililerin Üçlü Muhtıra'nın uygulanması için atılan somut adımları ele aldığı belirtilen açıklamada, muhtırada mutabık kalındığı üzere silah ihracat kısıtlamalarının kaldırıldığı, terörle mücadele işbirliğinin artırıldığı, İsveç'in terör örgütü PKK'yı da içerecek şekilde terörle mücadele kanununu sıkılaştırma sürecinde olduğu bildirildi.
MEMNUNİYETLE KARŞILANDI
Açıklamada, tarafların elde edilen ilerlemeyi memnuniyetle karşıladığı kaydedildi ve şu ifadelere yer verildi:
"Taraflar, Finlandiya ve İsveç'i NATO üyeleri olmaya davet etme kararının tarihi olduğu konusunda hemfikir kalmıştır. Taraflar ayrıca Finlandiya ve İsveç için hızlı onay verilmesinin herkesin çıkarına olacağı, üyeliklerinin ittifakı güçlendireceği konusunda da mutabık kalmıştır. Türkiye, Finlandiya ve İsveç, Daimi Ortak Mekanizma'nın uzun vadeli değeri üzerinde mutabık kalmış, bu formatta işbirliğini sürdürme ve Vilnius Zirvesi'nden önce tekrar bir araya gelmek üzere uzlaşmıştır."
Finlandiya ve İsveç'in NATO'ya katılımına Biden'dan onay
ABD Başkanı Joe Biden, Beyaz Saray'da düzenlenen imza töreni ile Finlandiya ve İsveç’in NATO'ya katılımına onay veren belgeleri imzaladı.
ABD Başkanı Joe Biden, Rusya'nın Ukrayna'yı işgaline yanıt olarak Finlandiya ve İsveç'in NATO'ya katılma taleplerine onay veren belgeleri imzaladı. Biden Beyaz Saray'da yaptığı konuşmada, "Bugün oldukça büyük bir gün. Bugün, İsveç ve Finlandiya'yı NATO'ya dahil etme yolunda önemli bir adım daha atıyoruz. ABD'nin İsveç ve Finlandiya'nın dünya tarihindeki en güçlü savunma ittifakına üyeliğini onaylayan 23’üncü NATO müttefiki olarak bu katılım belgesini imzalıyorum" dedi.
Biden, "Her biri kendi güvenlikleri hakkında kendi kararlarını verme ve vatandaşlarının iradesine cevap verme konusunda egemen haklarını kullanıyor. Demokratik süreçleri takip ederek NATO'ya katılmayı seçiyorlar. Bu bir dönüm noktasıydı" ifadelerini kullandı.
Biden, imza töreninden hemen önce Finlandiya Cumhurbaşkanı Sauli Niinistö ve İsveç Başbakanı Magdalena Andersson ile görüştüğünü söyleyerek, "Ellerinden gelenin en iyisini yaptılar ve şimdiye kadarki muazzam ilerleme için tebriklerini sundular" dedi.
BIDEN'DAN DİĞER MÜTTEFİKLERE ÇAĞRI
Diğer NATO müttefiklerini de bu onay sürecini mümkün olduğunca hızlı şekilde tamamlamaya çağıran Biden, "Birlikte, Finlandiya ve İsveç'e söz verdik. Güvenliğimize yönelik herhangi bir tehdide karşı tetikte olmaya, herhangi bir çatışmayı caydırmaya ve ortaya çıkabilecek herhangi bir saldırganlık veya saldırganlık tehdidine karşı koymaya devam ediyoruz. Ve kalan müttefikleri kendi onay sürecini mümkün olduğunca çabuk tamamlamaya çağırıyorum" dedi.
"BİRLİKTE İTTİFAKIMIZI GÜÇLENDİRECEĞİZ"
ABD'nin NATO'ya olan bağlılığını vurgu yapan Biden, "ABD, NATO ittifakına bağlıdır. Müttefiklerimiz ve ortaklarımızla birlikte, görmek istediğimiz geleceği yazacağız” ifadelerini kullanarak, "İsveç ve Finlandiya, güçlü demokratik kurumlara, güçlü ordulara, güçlü ve şeffaf ekonomilere sahiptir. NATO'nun her bir şartını gereklilik olarak karşılayacaklarından eminiz ve birlikte ittifakımızı güçlendireceğiz" dedi.
"PUTİN BİZİ AYIRABİLECEĞİNE İNANDI"
Geçtiğimiz haziran ayında İspanya’nın başkenti Madrid'de düzenlenen NATO Zirvesi'nde 30 müttefik ülkenin tümünün NATO'ya katılmak isteyen Finlandiya ve İsveç için bir araya geldiğini hatırlatan Biden, "Bu, müttefik birliğinin ve kararlılığının bir göstergesiydi. Putin bizi ayırabileceğine, kararlılığımızı zayıflatabileceğine inandı. Bunun yerine tam olarak istemediğini alıyor. Finlandiya ve İsveç'in NATO'ya katılmasıyla karşılaştı" dedi.
"ASLA BAŞARISIZ OLMAYACAĞIZ"
Finlandiya ve İsveç'in NATO'ya katılmak istemeleriyle, "kutsal bir taahhütte" bulunduklarını söyleyen Biden, "Birine yapılan bu saldırı, herkese yapılmış bir saldırıdır. NATO'nun her karışını savunacak ve asla başarısız olmayacağız" dedi.
"HER ZAMANKİNDEN DAHA GÜÇLÜ OLACAĞIZ"
Biden, "NATO, Avrupa'ya tamamen özgür ve barış içinde taahhütte bulunan vazgeçilmez ittifak varlığını kanıtlamıştır. Bugün, çok net bir şekilde görüyoruz ki, dünya için vazgeçilmez bir ittifak olmaya devam ediyor. Ve yarının dünyası için ittifakımız her zamankinden daha yakın ve daha birleşik. Finlandiya ve İsveç ile müttefik sayımız 32'ye çıktığında her zamankinden daha güçlü olacağız" şeklinde konuştu.
ABD, İKİ ÜLKENİN DE NATO'YA KATILMASINA ONAY VEREN 23'ÜNCÜ MÜTTEFİK
ABD Başkanı Biden’ın bugün katılım belgesini imzalamasıyla iki ülkenin de NATO'ya katılmasını onaylayan 23'üncü müttefik ülke oldu. Geçtiğimiz hafta ABD Senatosunda, hem Demokrat hem de Cumhuriyetçi senatörler tarafından, Finlandiya ve İsveç'in NATO üyeliği, 1'e karşı 95 oy çoğunluğuyla onaylanmıştı.
TÜRKİYE YEŞİL IŞIK YAKMIŞTI
Cumhurbaşkanı Recep Tayyip Erdoğan, Finlandiya Cumhurbaşkanı Niinistö, İsveç Başbakanı Andersson ve NATO Genel Sekreteri Jens Stoltenberg, İspanya’nın başkenti Madrid’de 29-30 Haziran tarihlerinde gerçekleştirilen NATO Devlet ve Hükümet Başkanları Toplantısı öncesi 28 Haziran’da dörtlü zirve gerçekleştirmişti.
Finlandiya ve İsveç’in terör örgütlerine olan desteği nedeniyle her iki ülkenin NATO üyeliğine karşı olan Türkiye, dörtlü zirvenin ardından İsveç ve Finlandiya’nın NATO’ya üyeliğine yeşil ışık verdiğine dair ortak memoranduma imza atmıştı.
Finlandiya: NATO üyeliği ne kadar çabuk olursa o kadar iyi olur
Finlandiya Savunma Bakanı Antti Kaikkonen, Türkiye'nin ülkelerinin NATO üyeliklerini ne zaman onaylayacağını öngöremediklerini, ancak erken olmasının iyi olacağını söyledi.
Türk mevkidaşı Hulusi Akar ile Ankara'da görüşmesinin ardından Reuters ile yaptığı söyleşide Kaikkonen, NATO üyeliklerinin onaylama ile ilgili bir soru üzerine,"Ne kadar çabuk olursa o kadar iyi olur" dedi.
Kaikkonen Helsinki'nin, NATO üyelik başvurusu yapan Stokholm ile beraber birliğe katılmayı ve "yalnız" gitmemeyi tercih ettiğini söyledi.
NATO üyesi 30 ülke, Finlandiya ve İsveç'in NATO'ya katılım protokolünü Temmuz başında imzaladı ancak NATO üyesi ülkelerin parlamentolarının bu protokolleri onaylamaları gerekiyor. Sürecin 1 yıl alması bekleniyor.
Bu iki ülkenin NATO üyeliklerine karşı çıkan Türkiye, İsveç ve Finlandiya'nın Türkiye'nin terör suçlarından haklarında arama kararı çıkardığı şahısları iade etmesini talep ediyor. Türkiye onay için bu ülkelerin adımlarını yakından izliyor.
Ayrıca bugün Akar ile görüşmesinin ardından Finlandiya basınına online açıklama yapan Kaikkonen, Finlandiya'nın Türkiye'ye bazı silahların ihraç edilmesine izin verebileceğini belirtti.Ankara daha önce iki ülkenin Türkiye'ye silah ambargosu uyguladıklarını ifade etmişti.
Stoltenberg'den İsveç ve Finlandiya açıklaması
NATO Genel Sekreteri Jens Stoltenberg, İsveç ve Finlandiya'nın NATO üyelik süreçlerinin Türkiye'nin de onayıyla tamamlanacağına inandığını söyledi.
NATO Genel Sekreteri Jens Stoltenberg, NATO ile AB arasındaki işbirliği konulu ortak deklarasyonun imza töreninden sonra AB Konseyi Başkanı Charles Michel ve AB Komisyonu Başkanı Ursula von der Leyen ile ortak basın toplantısı düzenledi.
İsveç’in Türkiye’nin taleplerinin hepsini karşılayamayacağına yönelik açıklamasıyla ilgili görüşü sorulan Stoltenberg, “İsveç ve Finlandiya’nın katılım protokollerinin tamamlanacağına ve tüm NATO üyelerinin katılım protokollerini meclislerinde onaylayacağına inanıyorum. Bu Türkiye için de geçerli” dedi.
İki ülkenin NATO katılım sürecinin, ittifakın modern tarihindeki en hızlısı olduğunu vurgulayan Stoltenberg, İsveç ve Finlandiya’nın Türkiye ile Madrid’deki NATO Zirvesi'nde imzaladıkları üçlü muhtırayla terörle mücadelede işbirliği ve silah satışı kısıtlamalarının kaldırılmasında anlaştıklarını hatırlatarak, şöyle devam etti:
“Bunlar da yerine getiriliyor. Daha fazla bilgi ve istihbarat paylaşımı yapılan kalıcı bir mekanizma kurdular ve terör tehditlerine karşı daha yakın çalışıyorlar. Türkiye’nin meşru güvenlik endişeleri var. Hiçbir NATO müttefiki Türkiye kadar terörden yara almadı. O yüzden NATO müttefikleri ve İsveç ile Finlandiya’nın bu konuda daha fazla çalışmasını memnuniyetle karşılamalıyız.”
Stoltenberg ayrıca İsveç ve Finlandiya’nın henüz NATO üyesi olmamalarına rağmen üyelik başvurusu öncesine göre çok farklı bir noktada olduklarını belirtti.
ABD dahil bazı NATO ülkelerinin Finlandiya ve İsveç’e güvenlik garantileri verdiğini, NATO’nun bölgede varlığını artırdığını hatırlatan Stoltenberg, iki ülkenin yetkililerinin artık birçok seviyede NATO toplantıları ve faaliyetlerine katıldığını kaydetti. Stoltenberg, "Türkiye ve Macaristan’da meclislerinin onayıyla katılım protokollerinin tamamlanmasının önemini görüyorum. Bunun olacağına inanıyorum" diye konuştu. (AA)
Putin, İsveç'i tehdit etti, kendini Rus Çarı Petro ile karşılaştırdı
Rusya Devlet Başkanı Vladimir Putin, dün Rus Çarı Büyük Petro'nun 350'inci doğum günü etkinliklerinde konuştu. Putin, üstü kapalı bir şekilde İsveç'i tehdit etti.
Rusya'nın Ukrayna'yı işgalinde üçüncü ay geride kalırken, Rusya Devlet Başkanı Vladimir Putin, dün yaptığı açıklamada, kendisini Türkiye'de 'deli' olarak anılan Rus tiranı Büyük Petro ile karşılaştırdı.
Hem liberal hem de muhafazakâr Ruslar tarafından sevilen Büyük Petro, tam 43 yıl boyunca hükümdarlığını sürdürürken, İsveç'ten fethettiği topraklar üzerine ülkenin yeni başkenti Putin'in de memleketi olan St. Petersburg'u inşa etti.
Çar Peter'ın doğumunun 350. yıldönümünde konuşan Putin, Moskova liderliğindeki İsveç karşıtı bir koalisyonun İsveç imparatorluğunu parçaladığı ve Rusya'yı Avrupa'da yeni bir emperyal güç haline getiren Büyük Kuzey savaşına atıfta bulundu.
'BİZE AİT OLANI GERİ VERDİ'
Putin, bir zamanlar İsveç'in elindeki topraklarda St Petersburg'un kurulması hakkında konuşurken "Peter, İsveç ile savaşıyor ve toprakları ele geçiriyordu. Yani onları geri alıyordu" dedi.
Putin, Çar Büyük Petro'ya saygı duruşunda bulunarak, Rus topraklarını geri kazanmaya yönelik tarihi arayışları arasında bir paralellik çizdi.
Günümüz Estonya'sında gerçekleşen Narva Savaşı'na atıfta bulunan Putin, 'Neden oraya gitti? Bize ait olanı geri almak için. Ancak aldığı şey onlardan alınmış bir şey değildi. Aslında Rusya'nın olanı Rusya’ya geri verdi. Yaptığı tam olarak buydu.' dedi. Putin sözlerine, “Görünüşe göre Rusya'nın olanı geri almak ve ülkeyi güçlendirmek de bize düştü. Ve bu değerlerin varlığımızın temelini oluşturduğu gerçeğinden yola çıkarsak, karşı karşıya olduğumuz sorunları çözmeyi kesinlikle başaracağız.” ifadeleriyle devam etti.
KORKULAR YENİDEN ORTAYA ÇIKTI
Putin'in bu sözleri, uluslararası basında üstü kapalı tehdit olarak yankı bulurken, Ukrayna'dan sonra Estonya, İsveç ve Finlandiya dahil olmak üzere Baltık'ta savaş başlayabileceğine dair korkuları da su yüzüne çıkardı.
Putin'in konuşması sırasında özellikle İsveç ile ilgili konuyu anlatırken sürekli olarak gülümsemesi de dikkat çekti. Putin'in alaycı tavrı uluslararası basında gündem oldu.
FİNLANDİYA'DA AÇIKLAMA
Putin konuşurken, Rus savaş gemileri Baltık Denizi'nde eğitim tatbikatlarına başladı.
Finlandiya Cumhurbaşkanı Sauli Niinisto İsveç Kralı Carl Gustav XVI ve Kraliçe Silvia ile görüşmek üzereydi ki, toplantıyı aniden iptal ederek Finlandiya'ya döndü.
Helsinki yönetimi, bu olayın Putin'in yorumları veya Rus askeri tatbikatlarıyla bir ilgisi olduğunu reddetti.
Putin'in, Büyük Petro'nun İsveç İmparatorluğu ile anakara dışında gerçekleşen savaşlara atıfta bulunmasının ardından İskandinav ülkelerinden özellikle İsveç'ten gelecek tepki merak konusu.
Finlandiya, İsveç ile yaza kadar NATO'ya katılmayı umuyor
Finlandiya Cumhurbaşkanı Sauli Niinistö, ülkesinin ve İsveç'in, Temmuz 2023'e kadar NATO'ya kabul edileceğine inandığını söyledi.
Niinistö, yerel basına verdiği röportajda, Finlandiya ve İsveç'in, Temmuz 2023'e kadar NATO'ya kabul edilmesini istediğini belirterek NATO'dan üyeliğin sorunsuz ilerlemesiyle ilgili pek çok cesaret verici açıklama duyduğunu ifade etti.
TEMMUZ AYINA İŞARET ETTİ
Sürecin uzaması halinde NATO'ya yeni üyeleri kabul etme sürecinin tamamının sorgulanabilir hale geleceğini dile getiren Niinistö, konu hakkında Türkiye'nin nihai kararının Cumhurbaşkanı Recep Tayyip Erdoğan'a bağlı olduğunu savundu.
Niinistö, NATO üyeliği hakkında, temmuzda Litvanya'nın başkenti Vilnius'da düzenlenecek NATO Zirvesi'ne atıfta bulunarak "Vilnius toplantısında olmayacaksa, neden daha sonra olsun?" dedi.
NATO üyeliklerinin hala onaylanmamasının iki ülke için "baş ağrısından çok daha fazlası olduğunu" kaydeden Niinistö, "Bunun NATO için şimdiden bir sorun haline geldiğini görebiliyorum. Açıkçası, NATO ülkeleri de şaşırdı." açıklamasında bulundu. (AA)
Fin basınında NATO krizi: Finlandiya, Erdoğan'ın taleplerini reddetti
Rusya'nın Ukrayna'yı işgal etmesinden sonra İsveç ve Finlandiya'nın NATO'ya girme isteğini engelleyen Türkiye ile İskandinav ülkeleri arasında gerilim tırmanırken, Finlandiya basını, Erdoğan'ın da iadesini istediklerini sık sık dile getirdiği, FETÖ ve PKK ile bağlantısı olduğu iddia edilen isimlerin Türkiye'ye geri gönderilmeyeceğini yazdı.
Rusya'nın Ukrayna'yı işgalinin ardından İsveç ve Finlandiya NATO'ya başvurmuş, Türkiye'den iki ülkenin NATO'ya katılımına 'teröre destek verdikleri' gerekçesiyle karşı çıkmıştı.
Türkiye, İsveç ve Finlandiya arasında bir süredir diplomasi trafiği sürerken, Finlandiya basını, Cumhurbaşkanı ve AKP Genel Başkanı Recep Tayyip Erdoğan'ın da iadesini istediklerini sık sık dile getirdiği isimlerin Türkiye'ye iadesinin reddedildiğini yazdı.
Finlandiya devlet medyası Yle, Finlandiyalı yetkililerin şu ana kadar PKK ve FETÖ ile bağlantılı olduğu iddia edilen kişileri Türkiye'ye iade etmeyi reddettiğini yazdı.
Finlandiya haber ajansı STT, Adalet Bakanlığı'ndan Türkiye'nin 2019-2022'de Finlandiya'ya sunduğu iade taleplerinin kayıtlarını istedi.
2 KİŞİ GERİ GÖNDERİLDİ
Haziran ayı başı itibarıyla Finlandiya, Türkiye'den FETÖ ve  PKK ile bağlantılı olduğu öne sürülen kişiler için 10 iade talebi almıştı. Finlandiya yetkililerinin şu ana kadar 7 davayı sonuçlandırdığı, bu kişilerden ikisinin Türkiye'ye teslim edildiği bildirildi. Teslim edilen 2 kişiye ilişkin terör bağlantısı kurulamadığı ifade edildi.
İadesi istenen diğer kişilerden birinin Helsinki'de Türkiye Büyükelçilik binasına molotofkokteyli atan saldırgan olduğu ifade edildi. 2008 yılının Ekim ayında Türk vatandaşı beş kişi PKK ile ilgili sloganlar atarak Türk büyükelçiliğinin girişine molotof kokteyli atmıştı. Büyükelçilik binasında yangın çıkmış, bir kişi dumandan etkilenerek tedavi altına alınmıştı.
FİNLANDİYA'DA HAPİS CEZASINA ÇARPTIRILDILAR
Faillerden dördü 14 ay tecilli hapis cezasına çarptırılmış ve toplum hizmeti yapmaları emredilmişti. O sırada 16 yaşında olan en genç saldırgana ise 11 ay tecilli hapis cezası verilmişti.
Ancak Finlandiya basını, bu kişilerin iadesinin Finlandiya hükümeti tarafından kabul edilmediğini öne sürdü.
Dün de İsveç Dışişleri Bakanı Ann Linde ülkesinin NATO üyelik başvurusu hakkında konuşmuş, Türkiye ile görüşmelerin sürdüğünü söylemişti. Linde, "Hedefimiz, yapıcı bir yaklaşımla Türkiye’nin dile getirdiği sorunlara dair ilerleme kaydetmek” ifadelerini kullanmıştı.
Çavuşoğlu, Türkiye-Finlandiya-İsveç'in yapacağı ilk görüşme tarihini açıkladı
Dışişleri Bakanı Çavuşoğlu, Türkiye-Finlandiya-İsveç görüşmeleriyle ilgili, "Henüz belgelerin ve açıklamaların, taahhüt ettiğini yerine getirmediklerini görüyoruz. Açıklamalar var ama biz somut adım görmek istediğimizi söylüyoruz. 26 Ağustos'ta bu mekanizma inşallah ilk toplantısını gerçekleştirir" dedi. Çavuşoğlu, Suriye ile herhangi bir görüşmenin olup olmayacağı sorusuna da dikkat bir cevap verdi.
Dışişleri Bakanı Mevlüt Çavuşoğlu, 13’üncü Büyükelçiler Konferansı kapanışında açıklamalarda bulundu. Konferansta yapılan değerlendirmelerin büyük önem taşıdığını söyleyen Çavuşoğlu, “Sahada ve masada güçlü bir dış politikayı, akil, adil, müşfik bir şekilde uyguluyoruz. Dış politikamız açısından güçlü bir kamu diplomasisi faaliyeti oldu” açıklamasında bulundu.
“26 AĞUSTOS’TA BU MEKANİZMANIN İLK TOPLANTISINI GERÇEKLEŞTİRECEĞİZ”
Basın mensuplarının sorularını da yanıtlayan Bakan Çavuşoğlu, Finlandiya ve İsveç ile imzalanan Mutabakat Zaptı sonucu kurulan ortak komite toplantısının ilkinin ne zaman yapılacağına ilişkin, “İsveç ve Finlandiya’dan henüz bu belgede ve açıklamalarda taahhüt ettiklerini yerine getirmediklerini görüyoruz, bu yönde atılan bir adım görmüyoruz. Açıklama var, niyetli olduklarını söylüyorlar; ama somut adım görmek istiyoruz. Bu somut adımların takibini yapmak için mekanizma onların teklifi ile kuruldu. Temmuz ayında bir araya gelme teklifinde bulunduk. Bizim için bir zaman baskısı yok, terör ile mücadelede elbette var; ama neticede NATO ülkesi olmak isteyen onlar. Onlar da Ağustos ayını teklif ettiler, 26 Ağustos’ta bu mekanizmanın ilk toplantısını gerçekleştireceğiz” ifadelerini kullandı.
“BAŞKONSOLOS VE BÜYÜKELÇİLERİMİZİN SAYISI ARTMAYA DEVAM EDECEK”
Bakan Çavuşoğlu, İsrail ve Mısır’la sürdürülen normalleşme çalışmalarına ilişkin gelen soruya şu cevabı verdi;
*Bir normalleşme süreci başladı. Bu normalleşme süreci bizim ilkelerimiz ve tavizlerimizden vazgeçmek anlamına gelmediğini söylüyoruz. Özellikle Filistin konusu. Sonuçta İsrail ile normalleşme sürecinde adımlar atıyoruz, bunlar devam ediyor.
*Şu an İsrail’de bir seçim ortamı var, seçimlere kadar olur mu, olmaz mı bir şey diyemem; çünkü iki tarafta da olması gerekiyor. Mısır’da geçen gün açılış konuşmasında da söyledim. Suudi Arabistan ve BAE’de yakaladığımız ivmeyi onlarla da yakalamak isteriz.
*Ayrıca yeni misyonlar da açıyoruz, sadece bu 2 ülkeye büyükelçi atama ile değil yeni misyonlarımız ile beraber de başkonsolos ve büyükelçilerimizin sayısı artmaya devam edecek.
"OYALAMA TAKTİĞİNDEN VAZGEÇMESİ LAZIM”
Ermenistan ile de özel temsilcilerin görüştüğünü hatırlatan Çavuşoğlu, şunları söyledi;
*Bazı adımlar atıldı. Azerbaycan ile eşgüdüm içindeyiz. Bunu söyleyince Ermenistan’dan bazen rahatsızlık duyulduğunu da öğreniyoruz. Ama biz en başından beri şeffaf bir ülkeyiz. Genel anlamda Güney Kafkasya’daki normalleşmeden bağımsız düşünmek mümkün değil zaten.
*Birlikte adım atalım, her ne kadar normalleşme sürecimizde diyaloğumuz ikili olsa da tüm Güney Kafkasya’nın istikrarı için hepimizin adım atması lazım. Bu konuda Ermenistan’ın da biraz daha kararlı ve cesur olması lazım, oyalama taktiğinden vazgeçmesi lazım.
*Biz bu konuda Türkiye olarak samimiyiz Ermenistan’ın da samimi olması lazım, Azerbaycan’ın da samimi olduğunu görüyoruz.
AB AÇIKLAMASI
Bakan Çavuşoğlu, Türkiye’nin Avrupa Birliği (AB) üyelik sürecine ilişkin oluşturulacak program ile Türkiye’nin nasıl Avrupalı olduğunun anlatılacağını söyledi.
Bu programın AB üyelik sürece ile ilgili bir stratejik hedef olduğunun altını çizen Çavuşoğlu, şu ifadeleri kullandı;
*Üyelik sürecimiz ile ilgili maalesef bir mesafe görmüyoruz. Ama biz yine teknik anlamda, siyasi engelleri kaldırıp her konuyu görüşmeye hazırız diyeceğiz. AB tarafından henüz samimi görüşme, müzakere yaklaşımı görmüyoruz, biraz oyalama var.
*Ayrıca bugün Avrupa’da sorunlar var. Sorunların çözümü konusunda ortaya tek başına irade koyabilen tek ülke Türkiye. Sorunların çözümü konusunda kafa yoran, somut adımlar atan ülke Türkiye. Bizim bugüne kadar yaptıklarımız ve yapıyor olduklarımız AB ile yapsaydık, AB küresel bir aktör olurdu ve ayakta alkışlanırdı
*. Bu sorunlar hepimizi etkileyen sorunlar, bu konularda da Türkiye vazgeçilmez ülke. Vazgeçilmez ülke ile sorunların çözümü için neler yapabiliriz, fırsatları nasıl değerlendirebiliriz bunları görüşeceğiz. Avrupa’nın gerçekten buna ihtiyacı var.
*Avrupa’nın içinde savaş var, sorun var. İçinde olduğumuz bu kıtaya sorumluluğumuz da var, biraz daha odaklanmak istiyoruz, bunu söylemek istiyoruz.
“MUHALEFET İLE SURİYE’DEKİ REJİMİ BİZİM BİR ŞEKİLDE ANLAŞTIRMAMIZ LAZIM”
Bakan Çavuşoğlu, Suriye’de amacın teröristlerin temizlenmesi olduğunu vurgulayarak, şunları söyledi;
*Astana Formatı’nın amacı bu sorunu bir çözüme kavuşturmak. Bunun yolunun da siyasetten, diplomasiden geçtiğini söylüyoruz. Diplomasi masasında çözülecek. Muhalefet ile Suriye’deki rejimi bizim bir şekilde anlaştırmamız lazım.
*Aksi takdirde kalıcı bir barış olmaz. Orada gerçekten bağımsız insanlar da var. Rejim de var, muhalefet de var. 11 yılı geçti, birçok insan öldü. Birçok insan ülkesini terk etti. Bu insanlar dönebilmeliler, Türkiye’dekiler de dahil.
*Bunun için burada kalıcı bir barış olması lazım. Yeniden inşa konusunda adımlar atmamız lazım. Ateşkes olmadan, barış olmadan da yeniden inşa konusunda kimse yardım etmek istemiyor.
“AÇIK İHLALE MÜSAMAHA GÖSTERMEMİZ MÜMKÜN DEĞİL”
Yunanistan ile Türkiye arasında son günlerde tırmanan gerilime ilişkin değerlendirmelerde bulunan Bakan Çavuşoğlu şunları söyledi:
"Sonuçta burada da tüm sorunların hepsinin kapsamlı bir şekilde çözülmesi konusunda Türkiye irade ortaya koyuyor ama Yunanistan zamana oynuyor burada. Özellikle bizim bize yakın adalarda Lozan ve 1947 Paris Barış Anlaşması ile Yunanistan’a verilen adalarda Yunanistan’ın buraları silahlandırdığı açık ortada. Biz bunu Birleşmiş Milletler gündemine de taşıdık. Bunun da takipçisi olacağız. Uluslararası hukukun ve anlaşmaların açık ihlalidir. Açık ihlale müsamaha göstermemiz mümkün değil.”
"SURİYE’DE GÜÇLÜ BİR YÖNETİMİN OLMASI LAZIM”
Suriye ile herhangi bir görüşmenin olup olmayacağına dair ise Çavuşoğlu şunları kaydetti:
*Bir ara istihbarat arasında görüşmeler olmuştu. Daha sonra bir kesinti oldu. Şimdi tekrar başladı. Sonuçta bu istihbaratlar arasındaki görüşmede birçok önemli konular gündeme geliyor, alınıyor.
*Biz Suriye’nin toprak bütünlüğünü destekliyoruz. Herkesten daha fazla destekliyoruz. Yanı başımızda olan bir ülkenin sınır bütünlüğü toprak bütünlüğü ve barışı bizi doğrudan etkiliyor olumlu anlamda.
*Sonuçta bölücü terör örgütlerine karşı verilecek mücadeleyi de biz her zaman destekleriz. Bizim Suriye’nin topraklarında gözümüz yok. Suriye’de birlik beraberlik olmazsa bölünme riskiyle karşı karşıya. YPG/PKK’nın tek amacı Suriye’yi bölmek. Suriye’nin bölünmesini engellemek için Suriye’de güçlü bir yönetimin olması lazım. 
Rusya: Finlandiya ve İsveç'in NATO üyeliği ciddi sonuçlara yol açar
Rusya Dışişleri Bakanlığı yetkilisi Sergey Belyayev, bazı NATO ülkelerinin Finlandiya ve İsveç'in NATO'ya katılması konusunda özel çaba sarf ettiğini belirtti.
Rusya Dışişleri Bakanlığı İkinci Avrupa Dairesi Direktörü Sergey Belyayev, Finlandiya ve İsveç'in NATO'ya üye olmasının ciddi askeri-siyasi sonuçlara yol açacağını kaydetti.
Sputnik'in haberine göre Rus basınına konuşan Belyayev, "Finlandiya ve İsveç'in öncelikle askeri bir örgüt olan NATO'ya katılımının ciddi askeri-siyasi sonuçları olacağı, bunların bizim bu ülkelerle olan tüm ilişkileri yeniden değerlendirmemizi ve misilleme adımları atmamızı gerektireceği aşikar" dedi.
Belyayev, başta ABD olmak üzere bazı NATO ülkelerinin bu iki ülkenin NATO'ya katılması konusunda özel çaba sarf ettiğini ifade etti.
Finlandiya halkı: Rusya askeri tehdit unsuru
Rusya ile Ukrayna arasındaki savaş devam ederken NATO'ya katılmayı gündemine alan Finlandiya'da yapılan bir anket çalışması dikkat çekici sonuçlar ortaya koydu.
Rusya'nın Ukrayna'yı işgal etmesi sonrasında NATO'ya katılmayı gündemine alan Finlandiya'da dikkat çekici bir anket sonucu ortaya çıktı.
Gelecek haftalarda NATO'ya başvurması beklenen Finlandiya'da halkın yüzde 84'ü Rusya'yı önemli bir askeri tehdit olarak gördüğünü söyledi. Geçen yıl yapılan anket çalışmasına göre bu oran yüzde 25 daha fazla çıktı.
Finlandiya İş ve Politika Forumu EVA'nın yaptığı anket sonuçlarını Rusya-Ukrayna savaşının etkilediği kaydedildi. 2005'te yaklaşık her üç insandan biri Rusya'nın askeri tehdit oluşturduğunu duyurmuştu.
Fin halkının yüzde 90'ından fazlası ise Rusya'nın "dengesiz bir diktatörlük" ile yönetildiğini de belirtti.
Fakat siyasetteki bu negatif yaklaşıma rağmen Finlerin yaklaşık yüzde 60'ı Rusları "iyi insanlar" olarak tanımlarken ankete katılanların yüzde 70'i de Rusya'nın zengin bir kültürü olduğunu söyledi. 4 Mart ile 15 Mart arasında yapılan anket çalışmasına 2074 insan katıldı.
Korkutan iddia: Rusya, Finlandiya sınırına silah taşımaya başladı
Rusya'nın Ukrayna'yı işgalinin 48. gününde, Moskova yönetiminden dikkat çeken bir hamle geldi. NATO Genel Sekreteri Stoltenberg'in Finlandiya ve İsveç'i NATO'ya alabileceklerini açıklaması sonrasında harekete geçen Rusya'nın, Finlandiya sınırına askeri teçhizat göndermeye başladığı iddia edildi.
Rusya'nın Ukrayna'yı işgali, Baltık ülkelerinden Moldova'ya komşularının çoğunu tedirgin ederken, Kremlin yönetimi, Finlandiya ve İsveç'i NATO'ya katılmanın ağır askeri sonuçları olacağı konusunda uyarmıştı.
Finlandiya ise geri adım atmazken, ülkenin halkın da desteğiyle gelecek haftalarda NATO'ya başvurması bekleniyor.
Bir yanda bu gelişmeler yaşanırken, Rusya ordusu, Devlet Başkanı Vladimir Putin'in talimatıyla Finlandiya sınırına ağır askeri teçhizatlar yerleştirmeye başladığı öne sürüldü. Yayımlanan videolarda, füze sistemleri de dahil olmak üzere ağır Rus silahlarının Finlandiya sınırına doğru hareket ettiği görülüyor.
Helsinki'ye doğru hareket eden savunma sistemlerinin arasında, K-300P Bastion-P mobil kıyı savunma sistemi de bulunduğu öne sürüldü.
KREMLİN'DEN UYARI GELMİŞTİ
Kremlin Sözcüsü Dmitriy Peskov, dün Moskova'da yaptığı açıklamada, son dönemde yeniden tartışılmaya başlanan İsveç ve Finlandiya'nın NATO'ya girme ihtimalini değerlendirmişti. NATO'nun bir çatışma aracı olduğunu vurgulayan Peskov "NATO barış ve istikrarı sağlayan bir ittifak değildir, İttifak bir çatışma aracıdır. İttifak'ın daha fazla genişlemesi de kesinlikle Avrupa'da güvenliği artırmaz" yorumunda bulunmuştu.
Finlandiya Başbakanı Sanna Marin de NATO üyeliğine başvurup başvurmama konusundaki 'tartışmanın yaz ortasından önce bitirmesini' umduğunu söyledi. Rus ordusunun teçhizatlarını Helsinki'ye çevirdiği iddiası da bu sözlerin ardından geldi.
NATO'DAN AÇIKLAMA
Dün NATO, Hollanda Kraliyet Donanması tarafından yönetilen on altı gemiden oluşan deniz grubunun, 'güvenlik' için Polonya ve Estonya gibi NATO üyelerinin yer aldığı Baltık Denizi kıyılarında devriye gezeceğini duyurdu.
Finlandiya, komşusu İsveç ile birlikte, Rusya'yı kışkırtmamak için Batı ile yakın işbirliğine rağmen, tarih boyunca, NATO üyeliğinden kaçındı. Finlandiya ve Rusya'nın uzun bir sınır hattı paylaştığı düşünüldüğünde ise Putin'in tavrı ülkede NATO'ya desteği artırdı.
Gelecek haftalarda NATO’ya başvurması beklenen Finlandiya’da halkın yüzde 84’ü Rusya’yı önemli bir askeri tehdit olarak gördüğünü söyledi. Geçen yıl yapılan anket çalışmasına göre bu oran yüzde 25 daha fazla çıktı.
Finlandiya'nın NATO kararına Rusya'dan tepki gecikmedi: 'Tehdit olarak görüyoruz'
Rusya'nın Ukrayna'yı işgalinde üçüncü aya yaklaşılırken, Finlandiya'nın NATO üyeliğini hızlandırma kararı Rusya'da gerginliğe neden oldu. Daha önce NATO'ya katılım konusunda Finlandiya'yı uyaran Rusya, bu kez de Peskov, Finlandiya'nın NATO'ya girmesinin Rusya için "kesin" bir tehdit oluşturduğunu söyledi.
Rusya’nın Ukrayna’yı işgalinde üçüncü aya girilirken, Finlandiya’nın NATO üyeliği bir süredir tartışılan konuların başında geliyordu. Ancak Rusya, daha önce birçok kez yaptığı açıklamalarla Finlandiya'nın NATO’ya katılmasının 'ciddi sonuçları olabileceği' konusunda uyarmıştı.
Finlandiya Cumhurbaşkanı Sauli Niinisto ve Başbakan Sanna Marin bugün yaptıkları açıklamada, Finlandiya'nın NATO'ya katılma başvurusunu "gecikmeden" yapması gerektiğini vurguladı.
Kremlin'den ise Finlandiya'nın çıkışına yanıt gecikmedi. Kremlin Sözcüsü Dmitry Peskov, Finlandiya'nın NATO'ya girmesinin Rusya için "kesin" bir tehdit oluşturduğunu söyledi.
Peskov gazetecilere verdiği demeçte, 'NATO'nun genişlemesi ve ittifakın sınırlarımıza yaklaşması dünyayı ve kıtamızı daha istikrarlı ve güvenli kılmıyor' dedi.
'ATTIKLARI ADIMLAR ÜZÜNTÜ VERİCİ'
Peskov, Finlandiya'nın NATO'ya girmek için attığı adımların üzüntü verici olduğunu, ancak bunların Finlandiya'ya orantılı biçimde yanıt vermek için gerekçe oluşturduğunu ifade etti.
Rusya ile 1,300 km uzunluğunda kara sınırı olan Finlandiya, Rusya'nın 2014 yılında Kırım'ı ilhak etmesinden bu yana NATO ile işbirliğini kademeli olarak artırdı. Ancak Rusya'nın Ukrayna'yı işgaline kadar, Finlandiya doğudaki komşusu Rusya ile dostane ilişkileri sürdürmek için NATO'ya katılmaktan kaçınmıştı.
NATO'DAN AÇIKLAMA
Finlandiya'nın açıklaması, Rusya'nın Ukrayna'yı işgalinin ardından ülkenin güvenlik politikası alanında ciddi bir politika değişikliğine gittiğini gösteriyor.
Niinisto ve Marin yaptıkları ortak açıklamada, "Finlandiya gecikmeden NATO üyeliğine başvurmalı. Bu kararı almak için gerekli olan adımların önümüzdeki birkaç gün içinde hızla atılacağını umuyoruz" dedi.
Finlandiya'nın açıklaması öncesinde, Reuters'a bilgi veren kaynaklar, NATO müttefiklerinin, Finlandiya ve İsveç'in önümüzdeki günlerde NATO'ya katılmak için başvurmalarını ve hızlı bir şekilde üye olmalarını beklediklerini ifade etmişlerdi.
NATO Genel Sekreteri Jens Stoltenberg konuyla ilgili yaptığı açıklamada, Finlandiya’nın NATO üyeliğinin ülkenin ve birliğin güvenliği için son derece önemli olduğunu belirtirken, “Finlandiya’nın NATO üyeliği hem ülkenin hem NATO’nun güvenliğini güçlendirecektir.” dedi.
Finlandiya'da bulunan NATO Genel Sekreteri'nden Türkiye açıklaması: Güvenlik endişelerini ele almalıyız
Finlandiya'da bulunan NATO Genel Sekreteri Jens Stoltenberg, Finlandiya Cumhurbaşkanı Sauli Niinisto ile bir araya gelerek ortak basın toplantısı düzenledi. Stoltenberg, "Terör örgütü PKK ile ilgili Türkiye'nin endişeleri de dahil olmak üzere tüm müttefiklerin güvenlik endişelerini ele almalıyız" dedi.
NATO Genel Sekreteri Jens Stoltenberg, Finlandiya ziyareti kapsamında, 'Kultaranta Görüşmeleri' öncesinde Finlandiya Cumhurbaşkanı Sauli Niinisto ile bir araya gelerek ortak basın toplantısı düzenledi.
"BU KRİTİK ZAMANDA BİLGİ PAYLAŞIMIMIZI DAHA DA GELİŞTİRDİK"
Basın toplantısında konuşan Stoltenberg, Finlandiya ve İsveçin NATO üyeliğine başvurma kararlarının tarihi olduğunu belirterek, "Uzun zamandır en yakın ortaklarımız oldunuz. Yetenekli ordulara sahip güçlü demokrasileriniz var ve NATO üyeliğiniz ortak güvenliğimizi artıracak. Güçlerimiz uzun yıllar birlikte eğitim ve tatbikat yaptı. Fin askerleri Batı Balkanlar'dan Irak'a kadar NATO misyon ve operasyonlarına katkıda bulunuyor. Güvenliğimiz için bu kritik zamanda bilgi paylaşımımızı daha da geliştirdik" dedi.
"İSVEÇ'LE VE MÜTTEFİK TÜRKİYE İLE YAKIN TEMAS HALİNDEYİM"
Finlandiya ve İsveç'in NATO üyeliğinin, ittifakın İskandinav bölgesini daha da güçlendireceğini ve müttefiklerin, bu iki ülkenin NATO yolunda atacağı sonraki adımları değerlendirdiğini ifade eden Stoltenberg, "Terör örgütü PKK ile ilgili Türkiye'nin endişeleri de dahil olmak üzere tüm müttefiklerin güvenlik endişelerini ele almalıyız. Bu yüzden önümüzdeki yolda sizinle Sauli ve meslektaşlarınızla, İsveç'le ve müttefik Türkiye ile yakın temas halindeyim. Türkiye'nin meşru endişelerini gidermek ve ittifakımıza katılımınızda ilerlemek için personelim ayrıca her üç ülkeden yetkililerle yakın diyalog içinde" şeklinde konuştu.
"NATO TEYAKKUZDA KALMAYA DEVAM EDİYOR"
NATO ve Finlandiya'nın ortak değerleri ve ortak çıkarları paylaştığını, Finlandiya ve İsveç'in güvenliğinin NATO için önemli olduğunu belirten Stoltenberg, "Birçok müttefik, güvenliğinize olan bağlılıklarını zaten açıkça ortaya koydu. NATO teyakkuzda kalmaya devam ediyor. Ve bu bölgedeki varlığımızı artırdık. Biz konuşurken, BALTOPS egzersizimiz, 14 NATO müttefikinden, Finlandiya ve İsveç'ten 7 binden fazla kuvvetle yan yana eğitim yaparak devam ediyor. Finlandiya ve İsveç kuvvetleri, NATO'nun Baltık bölgesi ve Polonya genelindeki Entegre Hava ve Füze Savunma tatbikatına da katılıyor. Bunlar, NATO'nun stratejik öneme sahip bu bölgeye bağlılığının güçlü göstergeleridir" dedi.
FİNLANDİYA CUMHURBAŞKANI'NDAN MESAJ
Öte yandan Niinisto, Stoltenberg ile görüşmesine dair sosyal medya hesabından yaptığı açıklamada, "NATO Genel Sekreteri Jens Stoltenberg ile Kultaranta Görüşmeleri öncesinde iyi bir görüşme yaptık. Ukrayna'daki savaştan ve Finlandiya'nın NATO üyeliğinden bahsettik" dedi.
Finlandiya Cumhurbaşkanlığı Ofisi sitesinde yer alan bilgilere göre, Finlandiya Cumhurbaşkanı Sauli Niinisto'nun ev sahipliğinde düzenlenen Kultaranta Görüşmeleri, 12-13 Haziran tarihlerinde 'Sorumlu, güçlü ve istikrarlı İskandinav Bölgesi' başlığıyla gerçekleştiriliyor. Bu yıl Kultaranta konukları arasında NATO Genel Sekreteri Jens Stoltenberg ve Norveç Başbakanı Jonas Gahr Store yer alıyor.
Finlandiya ziyaretinin ardından Stoltenberg'in yarın İsveç'te Başbakan Magdalena Andersson ile görüşmesi bekleniyor.
Finlandiya'dan NATO açıklaması: Sürecin ilerlemesi Erdoğan'a bağlı
Finlandiya Dışişleri Bakanı Pekka Haavisto, tehdit durumunda NATO'dan destek alacaklarına inandıklarını söyledi. Haavisto, ülkesinin NATO'ya üye olabilmesi için Türkiye ve Macaristan ile görüşmelerin sürdüğünü kaydetti.
Finlandiya Dışişleri Bakanı Pekka Haavisto, ülkesinin NATO'ya üye olabilmesi için Türkiye ile görüşmelerin sürdüğünü açıkladı.
Yerel YLE televizyonuna konuşan Haavisto, ülkesinin üyelik sürecine dair değerlendirmelerde bulundu. Haavisto, Finlandiya'nın henüz üyelik süreci tamamlanmadan NATO'nun önemli aktörlerinden destek almaya başladığını belirterek "NATO'ya henüz üye olmamamıza rağmen Finlandiya'ya yönelik bir tehdit durumunda ortaklarımızdan yardım alacağımıza inanıyorum" dedi.
Baltık Denizi'nde iki doğal gaz hattında eylül ayında yaşanan patlamaların, Rusya-Ukrayna savaşının uluslararası sulara doğru genişleyebileceğini ortaya koyduğunu ifade eden Haavisto, Finlandiya dahil Baltık ülkelerinin olası tehditleri ciddiye aldığını ve önemli su yollarında gözetimin artırıldığını söyledi.
'TÜRKİYE VE MACARİSTAN'LA MÜZAKERELER SÜRÜYOR'
Haavisto, Finlandiya'nın NATO'ya üye olabilmesi için gereken onayı henüz vermeyen Türkiye ve Macaristan ile müzakerelerin sürdüğünü belirterek Macaristan parlamentosunda Finlandiya'nın başvurusunun görüşüldüğünü aktardı. Türkiye ile haziran ayında İsveç ile Madrid'de başlatılan "üçlü muhtıra sürecinin" şimdiye kadar iyi gittiği bilgisini paylaşan Haavisto, "Resmi seviyede iyi bir atmosfer mevcut fakat işin siyasi tarafı da var. Sürecin ilerlemesi Cumhurbaşkanı Recep Tayyip Erdoğan ve onun görüşlerine bağlı" açıklamasında bulundu.
Haavisto, Erdoğan'ın Finlandiya ve İsveç'in başvurularını ayrı ayrı değerlendirdiğini, öte yandan iki ülkenin NATO'ya aynı zamanda katılmasının çok önemli olduğunu savundu.
Türkiye, Finlandiya ve İsveç tarafından NATO Madrid Zirvesi'nde 28 Haziran'da Üçlü Muhtıra imzalanmıştı. Muhtıra çerçevesinde kurulan Daimi Ortak Mekanizma'nın ilk toplantısı da 26 Ağustos'ta Finlandiya'nın Vantaa kentinde yapılmıştı. (AA)
Erdoğan'ın NATO sözleri ABD'de büyük yankı uyandırdı
Cumhurbaşkanı ve AKP Genel Başkanı Tayyip Erdoğan'ın açıklamalarının ardından ABD'li üst düzey diplomat Karen Donfried, Türkiye'nin İsveç ve Finlandiya'nın NATO üyeliğine ilişkin konumunu netleştirmeye çalıştığını söyledi.
Reuters'ta yer alan habere göre, Cumhurbaşkanı Tayyip Erdoğan bugün Finlandiya ve İsveç'in NATO üyeliğine sıcak bakmadığını açıkladı.
Erdoğan, Cuma namazı çıkışında gazetecilerin sorusu üzerine, Finlandiya ve İsveç'in NATO'ya katılacağına yönelik açıklamasına ilişkin, "Şu anda İsveç ve Finlandiya ile ilgili gelişmeleri takip ediyoruz ama olumlu bir düşünce içinde değiliz" ifadesini kullanmıştı.
ABD'Lİ YETKİLİDEN AÇIKLAMA
ABD'nin Avrupa ve Avrasya Bürosu'ndan Donfried basın toplantısında gazetecilerin sorusu üzerine şunları söyledi:
* Bu konu hafta sonu NATO toplantısında İsveç, Finlandiya ve Türkiye arasında muhakkak konuşulacaktır.
* Tüm NATO ülkelerinin Finlandiya ve İsveç ile yakın ilişkileri var ve uzun yıllardır birlik adına yakından çalışma yürütülüyor.
* Türkiye'nin İsveç'in başvurusunu reddedeceğinin kesin olduğunu düşünmüyorum, bu iki ülke NATO için etkin biçimde işbirliği gösteriyor.
FİNLANDİYA’DAN ERDOĞAN’A YANIT
Finlandiya Dışişleri Bakanı Pekka Haavisto, Cumhurbaşkanı Erdoğan’ın açıklamalarına yanıt verdi. Haavisto, “Türkiye daha önce Finlandiya’nın NATO’ya katılması için pozitif görüş beyan etmişti” açıklamasını yaptı. Haavisto, cumartesi günü Almanya’nın başkenti Berlin’de Mevlüt Çavuşoğlu ile görüşeceğini söylerken, Erdoğan’ın açıklamalarına üzerine “Bu konu üzerine adım adım ilerleyelim. Sabretmeye ihtiyacımız var” yorumunu yaptı.
İsveç'ten NATO üyeliğiyle ilgili açıklama
İsveç Dışişleri Bakanı Ann Linde, bu yıl İsveç'in Finlandiya ile aynı anda NATO üyesi olacağını umut ettiğini söyledi.
İsveç resmi haber ajansı TT'ye İsveç ve Finlandiya'nın NATO üyeliği konusunda açıklamalarda bulunan Linde, "İsveç'in 2023'ten önce Finlandiya ile aynı anda NATO'ya üye olmasını umut ediyorum." dedi.
Türkiye ile İsveç arasında devam eden NATO görüşmelerine de değinen Linde, "Türk hükümetinin bizim NATO üyeliğimize başvurumuzu Meclislerine sunması gerekiyor. Onlar Madrid'de imzaladığımız Üçlü Muhtıra uygulamasının sonuçlarını görmek istediklerini ve ana sorunun terörle mücadele olduğunu söylüyorlar ve biz de bunun üzerinde çalışıyoruz. Türkiye iade talepleri sunuyor. Biz de iadeleri kendi mevzuatımıza ve Avrupa sözleşmesine uygun olarak ele alıyoruz." ifadelerini kullandı.
'TÜRKİYE ONAYI UZATABİLİR'
Türkiye'nin İsveç'in NATO üyeliğinin onaylanmasını gelecek yaza kadar uzatmasının olasılık dahilinde bulunduğunu aktaran Linde, "Bu, hesaplara dahil etmek gereken bir olasılık. Bu nedenle ABD'den, İngiltere'den, İskandinav ülkelerinden ve birkaç diğer ülkeden aldığımız güvenlik garantileri çok ama çok önemli." şeklinde konuştu.
Türkiye'nin Finlandiya'nın NATO üyeliğine daha sıcak baktığı yönünde görüşlere de işaret eden Linde, Finlandiya'nın NATO'ya yalnız girmek istemeyeceğini, İsveç ile beraber NATO'ya aynı anda girmek isteyeceklerini ve böyle olacağına inandığını kaydetti.
Türkiye, Finlandiya ve İsveç tarafından NATO Madrid Zirvesi'nde 28 Haziran'da Üçlü Muhtıra imzalanmıştı. Muhtıra çerçevesinde kurulan Daimi Ortak Mekanizma'nın ilk toplantısı 26 Ağustos'ta Finlandiya'nın Vantaa kentinde yapılmıştı.
İsveç Adalet Bakanlığından bir heyet de 5-6 Ekim'de Ankara'da Adalet Bakanlığı yetkilileri ile toplantı gerçekleştirmişti. (AA)
İngiltere'den NATO üyelikleri konuşulan 'İsveç ve Finlandiya' açıklaması
İngiltere Dışişleri Bakanı Liz Truss, Finlandiya ve İsveç'in NATO'ya katılıp katılmama kararı konusunda özgür olduğunu belirterek, Rusya'nın tehditlerinin sadece birliği güçlendirdiğini söyledi.
Rusya'nın Ukrayna'yı işgalinin 50'nci gününde, uluslararası kamuoyunda gündem İsveç ve Finlandiya'nın NATO üyeliği.
Rusya'nın Ukrayna işgali sonrası Finlandiya ve İsveç, NATO' ya katılma fikrine sıcak bakmaya başlamıştı.
İngiltere Dışişleri Bakanı Truss, sosyal medya hesabından yaptığı paylaşımda, Kuzey ve Baltık ülkelerine yönelik Rus tehditleri yeni değil ve sadece birliğimizi güçlendiriyor. İsveç ve Finlandiya, geleceklerini müdahale olmaksızın seçmekte özgürdür. İngiltere ne karar verirse versin destekleyecek dedi.
Rusya Dışişleri Bakanlığı, İsveç ve Finlandiya'nın NATO'ya katılma girişimi olursa gerekli önlemlerin alınacağını belirtmiş, adeta gözdağı vermişti.
İngiltere’den İsveç ve Finlandiya’nın NATO üyeliğine destek
LONDRA (İHA) - İngiltere Dışişleri Bakanı Liz Truss, İngiltere’nin İsveç ve Finlandiya'nın potansiyel NATO üyeliğini desteklediğini açıkladı.
Finlandiya ve İsveç’in NATO üyeliğini yönelik adımlar atmasının ardından İngiltere’den destek geldi.
İngiltere Dışişleri Bakanı Liz Truss sosyal medya hesabı üzerinden yaptığı açıklamada, İngiltere’nin İsveç ve Finlandiya'nın potansiyel NATO üyeliğini desteklediğini ifade ederek, "Kuzey ve Baltık ülkelerine yönelik Rus tehditleri yeni değil ve sadece birliğimizi güçlendiriyor. İsveç ve Finlandiya geleceklerini müdahale olmaksızın seçmekte özgürler. İngiltere ne karar verirlerse versinler destekleyecek" dedi.
FİNLANDİYA'DA DÜN NATO'YA İLİŞKİN GÖRÜŞMELER BAŞLAMIŞTI
Finlandiya Başbakanı Sanna Marin ve İsveç Başbakanı Magdalena Andersson, dün İsveç’in başkenti Stockholm’de NATO üyeliğini görüşmek üzere bir araya gelmişti.
Marin, Finlandiya’nın gelecek haftalarda NATO’ya üye olup olmayacağına karar verileceğini dile getirmiş, “Süreç, oldukça hızlı olacak. Aylar değil, her şey haftalar içinde gerçekleşecek” demişti.
Finlandiya hükümeti, Rusya’nın Ukrayna’ya saldırısının ardından ülkenin güvenlik stratejisindeki değişikliklere ilişkin “beyaz kitap" adlı analizi dün parlamentoya sunmuş, parlamentonun, beyaz kitap ışığında gelecek haftalarda NATO katılımı görüşmeye başlaması bekleniyor.
İsveç Başbakanı Andersson ise, “Bu, tarihimizdeki en önemli dönem. Güvenlik ortamı tamamen değişti. İsveç için, güvenliğimiz ve barış için en iyisini düşünmek zorundayız” dedi.
Putin'den Finlandiya açıklaması: Büyük hata olur
Rusya lideri Putin, Finlandiya’nın NATO’ya katılmasının ikili ilişkileri olumsuz etkileyeceğini ifade etti.
Rusya Devlet Başkanı Vladimir Putin, Finlandiya’nın NATO’ya katılmasının “büyük hata” olacağını söyledi.
RIA haber ajansı, Putin’in Finlandiyalı mevkidaşı Sauli Niinisto’yla telefonda görüştüğünü aktardı. Kremlin’den yapılan açıklamaya göre Rusya lideri Niinisto’ya Finlandiya’nın tarafsız statüsünden vazgeçerek NATO’ya katılmasının hata olacağını belirtti.
Rusya’nın Finlandiya’ya hiçbir tehdit oluşturmadığını kaydeden Putin, Finlandiya’nın dış politikada değişime gitmesinin ikili ilişkileri olumsuz etkileyeceğini ifade etti.
Finlandiya Cumhurbaşkanlığı'ndan yapılan açıklamaya göre ise Sauli Niinistö, görüşmede Putin'e 2021'in sonlarında Rusya'nın ülkelerin NATO'ya katılmasını önlemeyi amaçlayan taleplerinin ve Şubat ayında Ukrayna'ya saldırı başlatmasının Finlandiya'nın güvenlik ortamını temelden değiştirdiğini söyledi. Görüşmede Niinistö, Finlandiya'nın önümüzdeki birkaç gün içinde NATO üyeliğine başvurmaya karar verdiğini belirtti.
Liderler ayrıca Ukrayna'daki durumu da görüştü. Açıklamaya göre Putin, Kiev yönetimi diyalogla ilgilenmediği için Ukrayna ile müzakerelerin askıya alındığını söyledi. Görüşmenin Finlandiya'nın talebi üzerine yapıldığı kaydedildi.
Rusya ile 1.300 km uzunluğunda kara sınırı olan Finlandiya, Rusya’nın 2014 yılında Kırım’ı ilhak etmesinden bu yana NATO ile işbirliğini kademeli olarak artırdı.
ABD'den Erdoğan’ın NATO açıklamasına tepki: Netleştirmeye çalışıyoruz
Cumhurbaşkanı Erdoğan'ın İsveç ve Finlandiya’nın NATO’ya katılmasını desteklemeyecekleri yönündeki açıklaması ABD’de büyük yankı uyandırdı. ABD’den peş peşe açıklamalar geldi.
Cumhurbaşkanı Recep Tayyip Erdoğan’ın Finlandiya ve İsveç’in NATO üyeliğine sıcak bakmadığını söylemesi ABD’de ses getirdi.
Erdoğan, dün Cuma namazı çıkışında gazetecilerin sorusu üzerine “Şu anda İsveç ve Finlandiya ile ilgili gelişmeleri takip ediyoruz ama olumlu bir düşünce içinde değiliz” ifadesini kullanmıştı.
Beyaz Saray Sözcüsü Jen Psaki, Finlandiya ve İsveç’in NATO üyeliği konusunda Türkiye’nin duruşunu netleştirmeye çalıştıklarını söyledi. Psaki, günlük basın brifinginde bir gazetecinin sorusu üzerine “Türkiye’nin duruşunu netleştirmeye çalışıyoruz. Sizi bu konudaki görüşleriyle ilgili daha fazla bilgi için Türkiye hükümetine yönlendiriyorum” dedi.
İki Avrupa ülkesinin NATO’ya katılma isteğine büyük bir destek olduğunu söyleyen Psaki, “Türkiye’yle birlikte çalışmaya devam ediyoruz” diye konuştu.
PENTAGON’DAN AÇIKLAMA
Erdoğan’ın açıklamaları ABD Savunma Bakanlığı Pentagon’un günlük basın brifinginde de gündeme geldi.
Pentagon sözcüsü Kirby, “Şu aşamada Türkiye’nin bu konudaki duruşunu netleştirmeye çalışıyoruz” dedi. Kirby, ABD’nin Türkiye’yi hâlâ NATO müttefiki olarak görüp görmediği sorusuna “Elbette, Türkiye değerli bir NATO müttefikidir. Türkiye’nin NATO içindeki konumu değişmedi” yanıtını verdi.
FİNLANDİYA’DAN TEPKİ
ABD’nin Avrupa ve Avrasya İşlerinden Sorumlu Dışişleri Bakan Yardımcısı Karen Donfried de daha önce yaptığı açıklamada “Bu konu hafta sonu NATO toplantısında İsveç, Finlandiya ve Türkiye arasında muhakkak konuşulacaktır. Türkiye’nin İsveç’in başvurusunu reddedeceğinin kesin olduğunu düşünmüyorum, bu iki ülke NATO için etkin biçimde işbirliği gösteriyor” demişti.
Finlandiya Dışişleri Bakanı Pekka Haavisto da, “Türkiye daha önce Finlandiya'nın NATO'ya katılması için pozitif görüş beyan etmişti” açıklamasını yapmıştı.
Türkiye, Finlandiya ve İsveç'in NATO'ya girme şartını açıkladı
Cumhurbaşkanı Erdoğan'ın Finlandiya ve İsveç'in NATO'ya üyeliğiyle ilgili "olumlu bakmıyoruz" açıklaması sonrası başta ABD olmak üzere ittifak üyelerini harekete geçirdi. NATO Dışişleri Bakanları Gayriresmi Toplantısı öncesinde konuyla ilgili açıklama yapan Dışişleri Bakanı Mevlüt Çavuşoğlu ise iki ülkenin üyeliğinin kabulüyle ilgili Türkiye'nin şartını açıkladı.
Dışişleri Bakanı Mevlüt Çavuşoğlu'nun iki günlük NATO Dışişleri Bakanları Gayrı Resmi Toplantısı sebebiyle Almanya'nın başkenti Berlin'de basın mensuplarına kısa açıklama yaptı.
PKK/YPG'Yİ DESTEKLİYORLAR
Çavuşoğlu, İsveç ve Finlandiya Dışişleri Bakanlarıyla yakın temas halinde olduklarını belirterek iki ülkenin açık bir şekilde PKK/YPG terör örgütlerini desteklediğini belirtti.
Çavuşoğlu Müttefik olacak bir ülke, açıkça PKK/YGP'ye, her gün bize saldıran, askerimizi, polisimizi ve sivillerimizi şehit eden bir terör örgütüne destek vermemesi gerekiyor ifadelerini kullandı.
"KISITLAMALAR GETİRDİLER"
Bu akşam toplantı ve çalışma yemeği marjında her iki bakanla görüşeceğini ifade eden Çavuşoğlu, şunları söyledi;
*NATO üyeliği meselesi başka bir konu. Burada özellikle Türkiye'nin tutumunun sebebi gayet açık ve net. NATO biliyorsunuz bir birlik değil ya da uluslararası bir örgüt değil.
*NATO ismi üstünde bir müttefiklik. Bu neyi gerektirir? Sadece bir güvenlik meselesi değil omuz omuza dayanışma gerektirir.
*Her alanda özellikle güvenlik konusunda bir tehdit olduğu zaman. Burada maalesef bu bahsettiğiniz ülkeler, PKK/YPG'lere çok açık destek veriyor.
*Bu da halkımızın hissiyatını olumsuz yönde etkiliyor, gözümüzün önünde ve tüm uyarılarımıza rağmen. Dolayısıyla müttefik olacak bir ülke, açıkça PKK/YGP'ye, her gün bize saldıran, askerimizi, polisimizi ve sivillerimizi şehit eden bir terör örgütüne destek vermemesi gerekiyor.
*Ayrıca PKK ile mücadelemizden dolayı bize yönelik kısıtlamalar getirdiler.
Finlandiya liderinden Türkiye'ye NATO krizi tepkisi
Türkiye’nin “PKK’ya destek ve silah ambargosu” gerekçesiyle Finlandiya ve İsveç’in NATO üyeliğine yönelik itirazları tartışma yaratmaya devam ederken, bugüne kadar ılımlı açıklamaları sürdüren Finlandiya’dan bu defa sert bir açıklama geldi.
Türkiye’nin Finlandiya ve İsveç’in NATO üyeliğine yönelik itirazları sürerken, çözüm için yürütülen müzakerelerde ilerleme sağlanamaması NATO içinde gerilimi artırdı.
Finlandiya'yı ziyaret eden NATO Genel Sekreteri Jens Stoltenberg, hafta sonunda Finlandiya Cumhurbaşkanı Sauli Niinisto ile bir araya gelerek ortak basın toplantısı düzenlemişti. Stoltenberg, "Terör örgütü PKK ile ilgili Türkiye'nin endişeleri de dahil olmak üzere tüm müttefiklerin güvenlik endişelerini ele almalıyız" demişti.
Krize çözüm arayışını sürdüren Stoltenberg, dün de İsveç’te Başbakan Magdalena Andersson ile görüşmüştü.
Finlandiya Cumhurbaşkanı Sauli Niinisto, son yaptığı açıklamada krizin çözümü için Türkiye’yle yürütülen görüşmelerde ilerleme sağlanamamasını eleştirdi. Finlandiya televizyonu YLE TV1’e konuşan Niinisto, “Süreç o kadar tıkandı ki bu konuda kamuoyuna yapılacak hiçbir açıklama yok” dedi.
"YAPABİLECEĞİMİZ FAZLA BİR ŞEY YOK"
Bloomberg’in aktardığı habere göre Finlandiya lideri, Türkiye’nin görüşmeleri gereksiz yere uzattığını belirterek, “Yine de sürekli olarak, günde birkaç kez iletişim kuruyoruz. Görüşmeler kesinlikle devam edecek” diye konuştu. Finlandiya’nın halihazırda terörle mücadele için gereken çabayı gösterdiğini savunan Niinisto, “Bu nedenle bu konuda ilerleme sağlamak için yapabileceğimiz fazla bir şey yok” ifadelerini kullandı. Niinisto, yine de önlerinde zaman olduğunu ve konuya iyimser yaklaştıklarını ifade etti.
FİNLANDİYA'NIN GÖRÜŞME TALEPLERİ YANITSIZ KALDI
Finlandiya ve İsveç’ten heyetlerin geçen ay Ankara’da yaptığı görüşmeler sonuçsuz kalmış, Türkiye talepleri karşılanıncaya kadar iki ülkenin NATO üyeliğini veto edeceğini yinelemişti. Finlandiya’nın yeni bir görüşme düzenlenmesi yönündeki girişimlerinin de cevapsız kaldığı belirtiliyor.
Finlandiya basını, geçen hafta Cumhurbaşkanı Recep Tayyip Erdoğan'ın da iadesini istediklerini sık sık dile getirdiği, FETÖ ve PKK ile bağlantısı olduğu iddia edilen isimlerin Türkiye'ye geri gönderilmeyeceğini yazmıştı.
Finlandiya Savunma Bakanı Antti Kaikkonen de, savaş bölgelerine silah ihracatı yapmama ilkesine bağlı kalacaklarını söyleyerek Türkiye'ye ambargonun kaldırılmayacağının sinyalini vermişti.
Finlandiya'dan NATO açıklaması
Finlandiya Cumhurbaşkanı Sauli Niinistö, ülkesinin NATO’ya resmi başvuruda bulunacağını açıkladı.
Finlandiya Cumhurbaşkanı Sauli Niinisto, bugün yaptığı açıklamada, ülkesinin NATO askeri ittifakına üyelik başvurusunda bulunacağını doğruladı.
Duyuru, Niinisto ve Başbakan Sanna Marin'in Perşembe günü Rusya'nın Ukrayna'yı işgalinin yol açtığı büyük bir politika değişikliğinde NATO üyeliğinden yana olduklarını söylemelerinin ardından geldi.
Finlandiya ile uzun bir kara sınırını paylaşan Kremlin yönetimi, Helsinki'nin transatlantik ittifakına katılmasının hata olacağını ve ikili ilişkilere zarar vereceğini söylemişti.
Finlandiya Cumhurbaşkanı açıkladı: Putin'le NATO üyeliğini konuştuğumuzda...
Rusya Devlet Başkanı Vladimir Putin ve Finlandiya Cumhurbaşkanı Sauli Niinisto'nun Finlandiya'nın NATO üyeliği arifesinde yaptığı görüşmenin detayları ortaya çıktı.
Rusya Devlet Başkanı Vladimir Putin önceki gün Finlandiya Cumhurbaşkanı Sauli Niinisto ile görüşmüş ve Finlandiya'nın NATO'ya katılmasının “büyük hata” olacağını söylemişti.
Rus RIA haber ajansına göre, Rusya'nın Finlandiya'ya hiçbir tehdit oluşturmadığını kaydeden Putin, Finlandiya'nın dış politikada değişime gitmesinin ikili ilişkileri olumsuz etkileyeceğini ifade etti.
Bugün ise Finlandiya Cumhurbaşkanı Sauli Niinisto'dan bu sözlere açıklama geldi. Niinisto, Rusya Devlet Başkanı Vladimir Putin ile ülkesinin NATO'ya katılım hedefi hakkında yaptığı son görüşmee Rus liderin tavrını 'ölçülü' olarak nitelerken, herhangi bir tehditte bulunmadığını söyledi.
ABD merkezli CNN International'a röportaj veren Niinisto, "Bunun bir hata olduğunu düşündüğünü tekrarladı. Ancak sizi tehdit etmiyoruz dedi. Genel olarak konuşmamız oldukça sakin ama bir o kadar da soğuk geçti." dedi.
Çavuşoğlu'ndan Finlandiya ve İsveç'in NATO üyeliğiyle ilgili açıklama
NATO Dışişleri Bakanları gayri resmi toplantısı için Berlin'de bulunan Dışişleri Bakanı Mevlüt Çavuşoğlu, Finlandiya'nın NATO üyeliğiyle ilgili dikkat çeken açıklamalarda bulundu.
Dışişleri Bakanı Mevlüt Çavuşoğlu, NATO Dışişleri Bakanları Gayriresmi Toplantısı sonrası yaptığı açıklamada, "Finlandiya ile İsveç'in PKK ve YPG terör örgütleriyle ve mensuplarıyla yaptıkları görüşmeler ve özellikle İsveç'in silah yardımı yapmasıyla birlikte tüm rahatsız olduğumuz konuları açık şekilde sergiledik. Bunları fotoğraflar ve belgelerle müttefiklerimize de anlattık" dedi.
Çavuşoğlu, “Teröre destek veren ülkelerin NATO müttefiki olmaması gerektiğine inandığımız için bu tutumu sergiledik” ifadelerinde bulundu.
'TERÖRÜ DESTEKLEMEYİ DURDURMALILAR'
Çavuşoğlu, "İsveç ve Finlandiya terörü desteklemeyi durdurmalı. Güvenlik garantisi vermeli, ve Türkiye'ye yönelik ihracat yasaklarını kaldırmalı" ifadelerinde bulundu. Dışişleri Bakanı, “Finlandiya Dışişleri Bakanı tutumuza ılımlı yaklaşırken İsveç’te bunu görmüyoruz” dedi.
NATO dışişleri bakanlarının Berlin'deki toplantısının ardından Türk gazetecilere konuşan Mevlüt Çavuşoğlu, Türkiye'nin kimseyi tehdit etmediğini veya koz aramadığını, bilhassa İsveç'in PKK Kürt militan grubuna verdiği desteği dile getirdiğini söyledi.
Rusya ve Ukrayna arasındaki savaşa da değinen Çavuşoğlu,  "Savaşın sonlandırılması için çaba sarf edilmesi gerekiyor" dedi.
Dün de Cumhurbaşkanı Erdoğan Finlandiya ve İsveç’in NATO üyeliğine dair, “veto ederiz” sinyali vermiş, “Şu anda İsveç ve Finlandiya ile ilgili gelişmeleri takip ediyoruz ama olumlu bir düşünce içinde değiliz” ifadesini kullanmıştı.
Öte yandan, Almanya'da bulunan Dışişleri Bakanı Mevlüt Çavuşoğlu, Danimarka Dışişleri Bakanı Jeppe Kofod ile görüştüklerini açıkladı.
Görüşmeye dair sosyal medya hesabından açıklamada bulunan Bakan Çavuşoğlu, NATO Dışişleri Bakanları Gayrıresmi Toplantısı marjında Danimarka Dışişleri Bakanı Jeppe Kofodla görüştük ifadelerini kullandı.
Bakan Çavuşoğlu'ndan İsveç ve Finlandiya açıklaması
Dışişleri Bakanı Mevlüt Çavuşoğlu, İsveç ve Finlandiya'nın NATO üyeliğine ilişkin, "Bize gönderilen belgelerin beklentilerimizi karşılamaktan çok uzak olduğunu hem NATO’ya hem de bu ülkelere söyledik. Şimdi biz bunlara karşı tekrar bunları derleyip toplayıp kendi cevabımızı göndereceğiz. Eğer bir müzakere zemini olacaksa bizim gönderdiğimiz belge üzerinden olması gerektiğini dün de bugün de genel sekretere söyledik" dedi.
İrlanda Dışişleri ve Savunma Bakanı Simon Coveney ve Norveç Dışişleri Bakanı Anniken Huitfeldt, Hatay’a yaptıkları ziyaretin ardından Ankara’da Dışişleri Bakanı Mevlüt Çavuşoğlu ile bir araya geldi. Görüşmelerin ardından Dışişleri Bakanlığında ortak basın toplantısı düzenlendi.
"BU YARDIMLAR İÇİN BM'NİN KARARININ YENİLENMESİ GEREKİYOR"
Kuzeybatı Suriye’de yaklaşık 4.4 milyon kişinin yaşadığını söyleyen Çavuşoğlu, “Bunların 4.1 milyonu insani yardıma muhtaç durumda. Geçtiğimiz yıl bu sayı 3.4 milyon civarındaydı. Bir yılda 700 bin kişi daha insani yardıma muhtaç hale geldi. BM Sınır Ötesi İnsani Yardım Mekanizması İdlib başta olmak üzere bölgedeki 2.4 milyon kişiye her ay yardım ulaştırıyor. Cilvegöz Sınır Kapısı üzerinden aylık ortalama 800 tır uluslararası yardımı sevk ediyor. Bu yardımların devamı için BM Güvenlik Konseyi’nin 2585 Sayılı Kararı’nın yenilenmesi gerekiyor. Bugün kendi aramızda üçlü bir şekilde bu konuda neler yapabileceğimizi konuşuyoruz. İrlanda ve Norveç bu yardım mekanizmasına ilişkin görev yönergesinin uzatılması için yoğun çaba sarf ediyor” diye konuştu.
"5 TANE ÇİZGİ ÖTESİ YARDIM GERÇEKLEŞTİRDİK"
Çizgi ötesi yardımlara Suriyelilerin ihtiyacı olduğunu vurgulayan Bakan Çavuşoğlu, “Bu Güvenlik Konseyi kararının uzatılması gerekiyor. Birbirine alternatif değil. Biz özellikle çizgi ötesi yardımların sorunsuz bir şekilde Halep tarafından Şam tarafından Dünya Gıda Programı’nın İdlib ve Suriye’nin kuzeyindeki bölgelere getirilen yardımların insanlara ulaşması konusunda da yardımcı oldu. Sahada zorluklara rağmen hiç sorun olmadan 5 tane çizgi ötesi yardım gerçekleştirdik. 6’ncısı 9 Temmuz’da gerçekleştirilecek. Bu Güvenlik Konseyi kararı 10’unda bitiyor, bir gün öncesinde. Biz Ruslara da bunları söyledik. Rus tarafını da ikna etmek için gerekli çabalarımızı da önümüzdeki süreçte sürdüreceğiz” ifadelerini kullandı.
"BİR MÜZAKERE ZEMİNİ OLACAKSA BİZİM GÖNDERDİĞİMİZ BELGE ÜZERİNDEN OLMALI"
İsveç ve Finlandiya’nın NATO üyeliğine ilişkin gelen soruyu yanıtlayan Çavuşoğlu, “NATO’dan ortak bir uzlaşı belgesi geldi. İsveç Başbakanı Danışmanı’ndan bir belge geldi. Bize gönderilen bu belgelerin beklentilerimizi karşılamaktan çok uzak olduğunu hem NATO’ya hem de bu ülkelere söyledik. Şimdi biz bunlara karşı tekrar bunları derleyip toplayıp kendi cevabımızı göndereceğiz. Eğer bir müzakere zemini olacaksa bizim gönderdiğimiz belge üzerinden olması gerektiğini dün de bugün de genel sekretere söyledik. Sonuçta ne zaman diye sorusunu cevaplamak doğru olmaz. Çünkü bu ülkeler ne zaman nasıl bu endişelerimizi karşılayacaklar? Top şu anda onların tarafında. Onlardan da ayrıca bir mektup değil de yazılı bir şekilde cevapları beklendiğimizi bir kere daha hatırlatmak isterim” değerlendirmesinde bulundu.
"TERÖR TEHDİDİNE KARŞI GEREKLİ TEDBİRİ ALMAMIZ LAZIM"
İki ülke tarafından endişelerin karşılanması gerektiğinin altını çizen Çavuşoğlu, iki ülkenin savunma sanayi ihracatı konusundaki kısıtlamaları da kaldırması gerektiğini kaydetti. Çavuşoğlu, PKK/YPG terör örgütünün Türkiye topraklarına saldırılar düzenlendiğini, insani yardımların önünde engel olduğunu vurgulayarak, “ABD ve Rusya bu bölgeden bu teröristleri temizleyeceğine dair söz vermişti, anlaşmıştık ama yerine getiremediler. Elbette ki Türkiye’ye yönelik ve bu sahadaki çalışmalara yönelik terör tehdidine karşı gerekli tedbiri almamız lazım” şeklinde konuştu.
"RUSYA'DAN OLUMLU CEVAP GELİRSE TOPLANTIYI İSTANBUL'DA GERÇEKLEŞTİRECEĞİZ"
Ukrayna’daki gıda yüklü gemilerin Ukrayna limanlarından çıkamamasından kaynaklı oluşan tahıl krizine ilişkin gelen soruya ise Bakan Çavuşoğlu şunları kaydetti:
* Mayınlardan temizlemek yerine transit hat, güvenlik hat ve güvenli bölge. Güvenli bölgede gerekli denetimler yapılacak gemilerle ilgili. Bunu hızlı bir şekilde yapmamız lazım. Bu detayları görüşüyoruz. Önümüzdeki süreçte Rusya’dan da olumlu cevap gelirse 4’lü toplantıyı İstanbul’da gerçekleştireceğiz. Buradan bir anlaşma çıkarsa bu işlerin denetimini yapmak için İstanbul’da bir merkez kurulması planlanıyor.
* Bu denetimler dronlarla da yapılabilir, insansız hava araçlarıyla da yapılabilir. Yeter ki bu mekanizma iyi bir şekilde işlesin. Hem Ukrayna’nın hem de Rusya’nın ihraç edeceği tahıllar ihtiyaç duyan ülkelere ulaştırılsın. Rusya’nın tahılına da ihtiyaç var. Çünkü dünyada tahıl üretiminin üçte birini bu ülkeler yapıyor. Şu anda 40’a yakın ülke ithalatının yüzde 50’sinden fazlasını bu iki ülkeyle bu yapıyor. Rusya’nın da beklentisi sigorta, taşımacılık ve lojistik. İki ülkenin de kabul edebileceği ve herkesin yararına bir şekilde çözülmesi gerekiyor. (İHA)
Finlandiya Başbakanı'nın festivalde çekilen fotoğrafı gündem oldu
Finlandiya'nın en genç başbakanı olan 34 yaşındaki Sanna Marin'in ülkesindeki bir festivalde çekilen bu fotoğrafı gündem oldu. Marin'in kıyafetinin fiyatı ise şaşırttı.
Finlandiya'nın en genç başbakanı olarak bilinen 34 yaşındaki Sanna Marin, hafta sonu ülkedeki müzik festivaline katıldı. Marin'in Flow Festivali'nde çekilen bu görüntüsü ise kısa sürede gündem oldu.
Yazar Tom Moyan tarafından sosyal medyada paylaşılmasıyla ortaya çıkan fotoğrafta Finlandiya Başbakanı'na şeker pembesi bir crop top ve pantolon giymiş fotoğrafçı Janita Autio'nun eşlik ediyor.
Başkent Helsinki'de düzenlenen festivale katılan Marin'in kıyafeti de fotoğrafın yayınlanmasıyla gündem oldu. Marin'in kıyafetini bit pazarından aldığı aktarılırken, dikkatli sosyal medya kullanıcıları, elbisenin fiyatını bulmak için adeta birbirleriyle yarıştı. Sonunda kıyafetin 8 euro yani yaklaşık 147 TL olduğu açıklandı.
Sanna Marin, daha önce de ülkesinde düzenlenen bir Rock festivaline katılmış, deri ceket şort ve botlarıyla çekilen pozları gündem olmuştu. Marin daha önce de Rock ve metal müziği oldukça sevdiğini söylemişti.
Başbakan'ın fotoğraflarına sosyal medya kullanıcılarından da yorum gecikmedi. Bazı kullanıcılar Marin'in tarzını ve sık sık böyle etkinliklere katılmasını överken, bazıları da başbakanlık görevini yarı zamanlı yaptığını söyleyerek Marin'i eleştirdi.
Konuyla ilgili ise hükümet kanadından bir açıklama gelmedi.
Biden ve Erdoğan Bali'de bir araya geldi
G-20 Zirvesi için Bali'de bulunan Cumhurbaşkanı Erdoğan ile ABD Başkanı Joe Biden bugün bir araya geldi.
G-20 Liderler Zirvesi için Endonezya'nın Bali adasında bulunan Cumhurbaşkanı Erdoğan, ABD Başkanı Joe Biden ile bir araya geldi. Cumhurbaşkanlığı görüşme ile ilgili başka bilgiler de paylaştı. Yapılan açıklamada Erdoğan ve Biden'ın ikili ilişkiler, ticaret ve güvenlik gibi konuları konuştuğu belirtildi.
Cumhurbaşkanlığı yapılan açıklamada, Biden'ın Taksim'de yaşanan terör saldırısından dolayı taziye dileklerini ilettiği belirtildi. Biden'ın ayrıca İsveç'in NATO üyelik sürecinde Türkiye'nin önemli bir aktör olduğunu söylediği belirtilirken, "Biden, Erdoğan'a F-16 savaş uçakları alım sürecinde desteğini sürdüreceğini söyledi" denildi.
AJANSLAR "SON DAKİKA" İBARESİYLE SERVİS ETTİ
Öte yandan görüşmeden kısa bir süre sonra Beyaz Saray'dan açıklamalar geldi. Beyaz Saray, Biden ile Erdoğan arasındaki görüşmenin detaylarını paylaştı.
Uluslararası haber ajanslarının "son dakika" ibaresiyle servis ettiği açıklamalarda, Biden'ın NATO ittifakındaki sorunlar, bölgesel ve küresel diğer sorunlar üzerinde yakın işbirliği ile çalışmaya devam edilmesinin üzerinde görüşüldüğü belirtildi.
Beyaz Saray tarafından yapılan açıklamada, "Biden, Erdoğan'ın Karadeniz'deki tahıl krizinin çözülmesinde sarf ettiği çabadan dolayı memnuniyetini dile getirdi" denildi.
İki ülke arasında birçok konunun masaya yatırılması bekleniyordu. Erdoğan ve Biden arasındaki görüşmede İsveç ve Finlandiya'nın NATO üyeliği, Ankara'nın F-16 savaş uçağı talebi, Ukrayna'daki tahıl krizi ve İstanbul'da hafta sonu yaşanan bombalı saldırı gibi konuların masaya yatırılması tahmin ediliyor.
Bali'deki Apurva Kempinski'de yapılan G20 Liderler Zirvesi'nin birinci oturumu öncesinde Erdoğan, liderlerle ayaküstü görüştü.
Erdoğan, karşılama töreninin ardından Çin Devlet Başkanı Şi Cinping ve Hindistan Başbakanı Narendra Modi ile ayrı ayrı sohbet etti.
Fransa Cumhurbaşkanı Emmanuel Macron ve Birleşik Arap Emirlikleri (BAE) Devlet Başkanı Muhammed bin Zayid Al Nahyan ile de konuşan Erdoğan, İtalya Başbakanı Giorgia Meloni ile de seçilmesinin ardından ilk kez görüştü.
MACRON İLE DE GÖRÜŞTÜ
Cumhurbaşkanı Erdoğan, Fransa Cumhurbaşkanı Emmanuel Macron ile bir araya geldi.
Erdoğan ve Macron, Endonezya'nın Bali adasında düzenlenen G20 Liderler Zirvesi kapsamında baş başa görüştü. Apurva Kempinski'deki görüşme, basına kapalı gerçekleştirildi.
İsveç ve Finlandiya, Türkiye'nin taleplerini kabul etmedi
Cumhurbaşkanı Erdoğan'ın Finlandiya ve İsveç'in NATO üyeliği konusunda "veto" sinyali vermesi tartışma yaratırken, iki Avrupa ülkesinin 33 PKK ve FETÖ mensubunun Türkiye'ye iade talebine olumlu cevap vermediği belirtildi.
Finlandiya ve İsveç’in 33 PKK ve FETÖ mensubunun Türkiye'ye iade talebine olumlu cevap vermediği belirtildi.
Reuters’ın aktardığı TRT Haber'de yer alan habere göre Adalet Bakanlığı, NATO'ya üye olmak için kısa süre içinde başvuruda bulunması beklenen Finlandiya ve İsveç'in toplam 33 PKK ve FETÖ mensubunun Türkiye'ye iadesi talebine olumlu cevap vermediğini bildirdi.
Cumhurbaşkanı Tayyip Erdoğan Cuma günü, İsveç ve Finlandiya'nın "terör örgütlerinin adeta misafirhanesi gibi" olduğunu söyleyerek iki ülkenin NATO adaylığına sıcak bakmadığını ifade etmişti.
TRT Haber'de yer alan ve Adalet Bakanlığı'na dayandırılan haberde iade taleplerinin ne zaman yapıldığı belirtilmedi, ancak "Mahkeme kararları ve deliller doğrultusunda yapılan 33 iade talebinden hiçbirine olumlu yanıt verilmedi" dendi.
"19 TALEP REDDEDİLDİ"
Türkiye, Finlandiya'dan 6'sı FETÖ, 6'sı PKK olmak üzere terör örgütü bağlantılı toplam 12 kişinin, İsveç'ten de 10'u FETÖ, 11'i PKK olmak üzere toplam 21 kişinin iadesiyle ilgili süreci başlattı. İade taleplerinden 19'una ret cevabı verilirken 5'i de süreç içerisinde iki ülke tarafından yanıtsız bırakıldı. Halen Finlandiya ile 2, İsveç ile 7 olmak üzere 9 iade talebiyle ilgili sürecin devam ettiği öğrenildi.
İki ülkenin NATO'ya kabulü için Türkiye'nin onay vermesi gerekiyor. Cumhurbaşkanlığı Sözcüsü İbrahim Kalın, hafta sonunda Reuters'a yaptığı açıklamada, Ankara'nın İsveç ve Finlandiya'nın NATO adaylığına kapıyı kapatmadığını, ancak iki ülkenin PKK ve FETÖ faaliyetlerine karşı somut adımlar atması gerektiğini ifade etmişti.
5 soruda Finlandiya ve İsveç'in NATO'ya üyelik süreci
Rusya'nın Ukrayna'yı işgalinin ardından, İskandinav ülkeleri sırayla NATO'nun kapısını çalmaya başladı. Onlarca yıl "askeri olarak tarafsız ve bağlantısızlık doktrinini" izleyen iki ülkenin, NATO adımından duyduğu rahatsızlığı dile getiren ilk ülke ise Türkiye oldu. Peki bu iki ülkenin NATO'ya katılımı neden bu kadar önemli? 70 yıl sonra neden iki ülke de NATO'ya katılım için harekete geçti? Rusya bu duruma ne diyor? İşte 5 Soruda İsveç ve Finlandiya'nın NATO üyeliği....
Rusya'nın Ukrayna'yı işgalinin ardından Rusya'ya komşu olan ülkelerde yalnızca askeri değil diplomatik bir hareketlilik de yaşanıyor. Dün, Finlandiya, resmi olarak NATO'ya başvuracaklarını açıkladı. Rusya ile yaklaşık 1300 kilometrelik sınırı bulunan Finlandiya'nın bu kararının ardından İsveç'ten de resmi başvuru sinyalleri geldi.
Peki bu NATO sevdası nasıl başladı? Yıllardır Rusya ile dengeli ilişkiler yürüten İskandinav ülkeleri ne oldu da bir anda NATO'ya katılmak istedi? Rusya bu duruma ne diyor? İsveç ve Finlandiya'nın katılımı NATO için ne anlama geliyor? Türkiye bu duruma neden tepki gösterdi? Finlandiya ve İsveç'in NATO'ya katılım süreciyle ilgili merak edilenleri derledik.
İsveç ve Finlandiya'nın NATO adımı nasıl başladı? 
Rusya'nın Ukrayna'yı işgalinin ardından onlarca yıldır tarafsızlığa ile övünen İsveç ve Finlandiya, 5'inci madde ile özdeşleşmiş bu birliğe katılarak, daha güvende olup olmayacakları üzerinde yeniden düşünmeye başladı. (NATO'nun 5'inci maddesi, üye ülkeye yapılan saldırıyı, tüm ittifaka yapılmış sayıyor) Öyle ki, Finlandiya'da geçtiğimiz günlerde yapılan bir araştırma, ülkenin yüzde 62'sinin birliğe katılma tarafında olduğunu gösterdi.
Finlandiya'nın Rusya ile hiçbir toprak anlaşması yok, ancak Kırım'ın ilhakından bu yana NATO'ya yakınlaşan Finlandiya, giderek Rusya'nın belirsiz tavrından daha çok endişe duyuyor ve toprak bütünlüğünü korumanın en büyük yolunun NATO kalkanına sığınmak olduğuna inanıyor.
İsveç de Finlandiya ile benzer görüşte. Başbakanı Magdalena Andersson, İsveç'in NATO üyeliğiyle birlikte gelecek resmi güvenlik garantilerine ihtiyacı olduğunu söyledi. İsveç Başbakanı, partisinin başvuru sürecini Finlandiya ile paralel yürütmek istediğini vurguladı. Tarihinde ilk kez İsveç askeri tarafsız konumundan uzaklaştı. 73 yıldır NATO karşıtı olan iktidar partisi tavrını değiştirdi.
Ancak bu noktada iki ülkeyi ayıran çok temel bir konu var. O da sınır paylaşımı. Çünkü, Finlandiya coğrafi olarak da Rusya ile en uzun sınırı paylaşıyor. Bu pozisyon, NATO'nun savunması noktasında çok önemli bir boşluğu dolduruyor ve Rusya ile birliğin sınırını iki katına çıkarıyor. Putin'e "bağımsız bir ülkeyi işgal etmenin neredeyse tüm Avrupa'yı birleştirdiği" sinyalini gönderiyor.
Ancak İsveç için durum daha farklı. Çünkü İsveç'in Rusya ile sınırı bulunmuyor. Bu yüzdendir ki, Finlandiya İsveç'e göre NATO adımlarını daha hızlı attı. Moskova'dan gelen tehditlere karşı İsveç Dışişleri Bakanı Ann Linde, "tepki olarak konvansiyonel bir askeri saldırıya uğramayacağımızı tahmin ediyoruz" dedi. Finlandiya da, Rusya'nın uyarılarına rağmen, bir kez NATO kalkanı altına girerse, Rusya'nın daha fazla ileri gidemeyeceğine inanıyor.
Aynı zamanda, Finlandiya hali hazırda NATO ile askeri operasyonlar yürütüyor. Öyle ki, İngiliz tank birlikleri ile Fin zırhlı birlikleri yakında zaman önce birlikte tatbikat yaptı. Tatbikata Litvanya, Estonya ve ABD birlikleri de katıldı.
İsveç ve Finlandiya'nın NATO'ya katılımı ne anlama geliyor? 
Daha önceden de belirttiğimiz gibi Finlandiya'nın Rusya ile uzun bir sınıra sahip olması, Putin'e NATO'nun sınıra dayandığı ve birliği güçlendirdiği mesajı veriyor.
Bölgesel düzeyde bakıldığında, İsveç ve Finlandiya'nın NATO'ya katılımı, Baltık Denizi'ni bir tür "NATO gölü" yapacağı için de oldukça önemli. Bu durumda, Baltık gölü Rusya ve NATO üyesi ülkeler tarafından çevrelenecek. Bu gelişme bu iki ülke kadar, NATO'ya da Baltık ülkelerini daha iyi savunma olanağı vermesi açısından da bir dönüm noktası olacak.
Ayrıca Finlandiya'nın halihazırda 19 bin 250, İsveç'in ise 14 bin 600 aktif askeri bulunuyor.
Ancak kuzey cephesindeki bu genişleme, Rusya'nın güvenliğine varoluşsal bir tehdit olduğunu düşünmesi halinde nasıl sonuçlar doğurur bunu şimdiden kestirmek pek mümkün değil...
Rusya bu duruma ne diyor? 
Rusya ya da daha açık ifadeyle Putin, NATO'yu bir savunma ittifakı olarak görmek yerine Rusya'nın güvenliğine bir tehdit unsuru olduğunu düşünüyor. Putin, 24 Şubat'ta askerlerini Ukrayna'ya göndermeden kısa süre önce, Avrupa güvenlik haritasının yeniden çizilmesini talep etti. NATO birliklerinin Avrupa'nın doğusundan çekilmesini istedi ve yeni ülkelerin de birliğe alınmamasında ısrar etti. Rusya lideri Putin, Finlandiya’nın NATO’ya katılmasının ikili ilişkileri olumsuz etkileyeceğini ifade etti.
Kremlin'den de benzer tepkiler yükseldi. Kremlin Sözcüsü Dmitry Peskov, Finlandiya’nın NATO’ya girmesinin Rusya için “kesin” bir tehdit oluşturduğunu söyledi. NATO'nun genişlemesinin bölgeye istikrar sağlamadığını, bu durumdan rahatsız olduklarını vurguladı.
Türkiye bu duruma ne diyor? 
NATO'nun en büyük 5'inci ordusuna sahip Türkiye'nin İsveç ve Finlandiya'nın katılımıyla ilgili endişeleri bulunuyor. Bunu daha önce Cumhurbaşkanı Erdoğan da Dışişleri Bakanı Mevlüt Çavuşoğlu da sık sık dile getirdi. İskandinav ülkelerini "terör örgütlerinin misafirhanesi" olarak niteledi.
Çavuşoğlu, "İsveç ve Finlandiya'nın NATO üyeliği konusundaki görüşlerimizi, neden karşı olduğumuzu açık şekilde söyledik. NATO'nun genişlemesine karşı olduğumuz için değil, teröre destek veren ülkelerin müttefik olmaması gerektiğine inandığımız için karşıyız." dedi. İsveç ve Finlandiya'yı başta PKK olmak üzere terör örgütlerine destekle suçladı. Birlikten 'bu sorunu çözeriz', 'Türkiye'yi anlıyoruz', 'birlikte her şeyi aşarız' minvalinde açıklamalar geldi.
Finlandiya Cumhurbaşkanı ise Erdoğan'ın gündeme getirdiği bu sorunlarla ilgili görüşmeye hazır olduklarını açıkladı, ılımlı konuştu. NATO Genel Sekreteri Jens Stoltenberg ise görüşmelerin ardından yaptığı açıklamada, "Türkiye'nin dile getirdiği endişeleri üyelik sürecini geciktirmeyecek şekilde ele alabileceğimizden eminim" dedi. Türkiye'nin amacının İskandinav ülkelerinin birliğe girişini engellemek olmadığını söyledi.
Uluslararası toplum nasıl karşıladı? 
Finlandiya'nın NATO kararı Avrupa'da mutluluk yarattı. Fransa Cumhurbaşkanı Emmanuel Macron ve Almanya Başbakanı Olaf Scholz, Fin hükümetinin ortak açıklamasını anında destekleyen açıklamalar yayınladı. ABD, Türkiye'yi de hesaba kattı 'fikir birliğine varacağımızdan eminim' dedi, NATO'nun daha da güçleneceği mesajını verdi. Romanya, Hırvatistan, Lüksemburg gibi Avrupa ülkelerinin Dışişleri Bakanları da bu açıklamalara destek oldu.
Kritik görüşmelerden sonra NATO ve ABD'den Türkiye açıklaması
Cumhurbaşkanı Erdoğan'ın geçen hafta İsveç ve Finlandiya'nın NATO üyeliklerine sıcak bakmadığına dair açıklamalarının yankısı devam ediyor... Hafta sonu gerçekleşen görüşmeler sonrasında hem ABD'den hem de NATO'dan benzer tonda açıklamalar geldi.
Türkiye ile NATO arasında geçen haftadan beri oluşan "İsveç ve Finlandiya" belirsizliğinde dikkat çekici açıklamalar peş peşe geldi.
Hafta sonu kapalı kapılar arkasında geçen görüşmeler sonrasında NATO ve ABD, arka arkaya benzer tonda açıklamalarda bulundu.
NATO ve ABD, Türkiye'nin Finlandiya ve İsveç'in NATO'ya katılmasını engellemeyeceklerine emin olduklarını söyledi.
Finlandiya Cumhurbaşkanı Sauli Niinisto, dün yaptığı açıklamada resmi olarak NATO'ya başvuracaklarını ve birkaç gün içerisinde başvuru sürecini başlatacaklarını söylerken İsveç Başbakanı Magdalena Andersson ise Pazartesi (bugün) günü parlamentoda NATO üyeliği için destek isteyeceğini söyledi.
İsveç Dışişleri Bakanı Ann Linde, "Bugün İsveç Sosyal Demokratik Partisi tarihi bir karar alarak NATO üyeliğine katılmaya evet dedi" yorumunu yaptı.
REUTERS: TÜRKİYE İKİ TALEPTE BULUNDU
İngiliz haber ajansı Reuters, Türkiye'nin iki ülkenin NATO üyeliğine itiraz ettiğini ve Pazar günü Berlin'de gerçekleşen görüşmelerde taraflara taleplerini sıraladığını da aktardı. Ajans, "Ankara Kuzey ülkelerinin Kürt terör örgütlerine verilen desteğin durdurulmasını ve Türkiye'ye bazı silahların satışının yasaklanmasının kaldırılmasını istedi" yorumunu yaptı.
NATO Genel Sekreteri Jens Stoltenberg de, "Türkiye'nin endişelerine yanıt vererek üyelik sürecinin uzamasını engellemeyeceğimize eminiz" dedi.
ABD Dışişleri Bakanı Antony Blinken da Berlin'deki kapalı kapılar ardından gerçekleşen görüşmelerin detayını vermeyerek, "Bu konuda bir uzlaşmaya varacağımıza eminim. NATO, diyalog için ideal bir yer" dedi.
ÜYELİK SÜRECİ 1 YILI BULABİLİR
Öte yandan Dışişleri Bakanı Mevlüt Çavuşoğlu da Berlin'de İsveçli ve Fin mevkidaşlarıyla görüşmelerin verimli geçtiğini söyledi.
İngiliz haber ajansı Reuters, iki ülkenin NATO üyeliği sürecinin bütün ülkelerin destek vermesine rağmen bir yıla kadar sürebileceğine de dikkat çekti.
NATO krizi: Türkiye'nin talepleri İsveç ve Finlandiya'nın arasını bozdu
Türkiye'nin İsveç ve Finlandiya'nın NATO'ya üyeliğine karşı çıkması iki ülkenin de arasını açtı. Finlandiya'da bazı milletvekilleri NATO yoluna İsveç olmadan yürümek için ses yükseltti.
Türkiye'nin İsveç ve Finlandiya'nın NATO üyeliğine itirazı, iki ülkenin de arasını açtı. Finlandiya'da İsveç olmadan da NATO'ya katılım sürecinin devam etmesini isteyenler seslerini yükseltti.
Finlandiya'da koalisyondaki Gerçek Finler Partisi üyesi ve Dış İlişkiler Komitesi başkanı Jussi Halla-aho, Finlandiya'nın NATO üyelik sürecinde kendi başına ilerlemesi gerektiğini söyledi. Finlandiya'nın Rusya ile bin 300 kilometrelik sınır paylaştığına vurgu yapan Finlandiya milletvekili, bu durumda İsveç'le pozisyonlarının tamamen farklı olduğunu vurguladı.
Halla-aho, Finlandiya basınına yaptığı açıklamada, 'Finlandiya'nın eylemleri İsveç'inkilerle ilişkilendirilmemeli" dedi. Finlandiya basını da İsveç ve Finlandiya'nın jeopolitik konum dahil pek çok açıdan farklılıklar gösterdiğini ve farklı şekilde değerlendirilmeleri gerektiğini yazdı.
Finlandiya'da yayın yapan YLE, Türkiye'nin talepleri karşılanmadığı takdirde, İsveç ve Finlandiya'nın NATO başvurularını bir yıla kadar ertelemekle tehdit ettiğini hatırlatırken, Halla-aho da ülkesinin tek başına ilerlemesi gerektiğini savundu. Halla-aho, "Finlandiya'nın İsveç gibi olmayı taahhüt edebileceğini düşünmüyorum." dedi. Türkiye'nin asıl taleplerinin İsveç hükümetinden olduğuna dikkat çekti. Finlandiya'nın konumunun İsveç'ten ayrılması çağrısında bulundu.
'FİNLANDİYA KENDİ BAŞINA İLERLER'
Finli Koalisyon Partisi Milletvekili ve Dış İlişkiler Komitesi üyesi Elina Valtonen de benzer bir görüşü savundu. Elina Valtonen, süreç "makul olmayan şekilde" uzun sürerse, Finlandiya'nın kendi başına ilerleyebileceğini ifade etti.
Ancak Finlandiya Cumhurbaşkanı Sauli Niinistö, İsveç'in savunma ittifakına katılmasına izin verilmediği sürece, ülkesinin de NATO'ya katılamayacağını ima etmiş, "İsveç olmazsa biz de NATO'ya katılmayız" demişti.
Türkiye, İsveç ve Finlandiya'nın, NATO'ya katılmasına izin verilmeden önce PKK'yı ve onun yan örgütlerini da terör örgütü saymasını ve her iki ülkenin de Ankara'ya silah satışlarına yönelik bazı kısıtlamaları kaldırmasını talep ediyor. Ayrıca bazı isimlerin de iadesini istiyor.
Cumhurbaşkanı Erdoğan, dün yaptığı açıklamada, iki ülkeden de Türkiye’nin haklı beklentilerinin karşılandığı somut adımlar görmeden, terörizmle mücadele ve savunma sanayii işbirliği konusunda paradigma değişikliğine gidileceğine dair yazılı taahhütler verilmeden süreçte ilerleme sağlanamayacağını vurguladı.
'SÜREÇ ÖYLESİNE TIKANMIŞ DURUMDA Kİ...'
Finlandiya Cumhurbaşkanı Sauli Niinistö de, ülkesinde yayın yapan YLE TV1 kanalına verdiği röportajda, Finlandiya ve İsveç'in NATO'ya üyelik sürecini Türkiye'nin bloke etmesinden duyduğu hayal kırıklığını dile getirdi. Niinistö, "Süreç öylesine tıkanmış durumda ki, ilerlemeye dair kamuoyuna hiçbir şey söylenmiyor olmasına şaşırmamak gerek. Zira, hiçbir ilerleme yok" ifadesini kullandı.
Finlandiya, İsveç ve Türkiye arasında bir görüşme gerçekleştiğini, ancak Finlandiya'nın istemesine rağmen ikinci bir görüşme olmadığını belirten Cumhurbaşkanı, Türkiye'nin işi sürüncemede bıraktığı imasında bulundu. Niinistö diğer yandan iletişim kanallarının açık olduğunu ve bu kanallardan "günde birkaç kez" irtibat kurulduğunu ifade ederek görüşmelerin devam edeceğine inandığını kaydetti.
"Türkiye'nin hedeflerinden biri, karşı karşıya olduğu teröre dikkat çekmek ve buna yönelik tavrın değişmesini, bu terörün ciddiye alınmasını sağlamak olabilir" diyen Niinistö, ülkesinin "her türlü terörü kınadığını" belirtti.
Finlandiya'dan Rusya'ya vize kısıtlaması
Finlandiya Dışişleri Bakanı Pekka Haavisto, Finlandiya'nın 1 Eylül'den itibaren Ruslara verilen vize sayısını azaltacağını duyurdu.
Rusya’dan Avrupa Birliği ülkelerine uçuşların durmasının ardından Finlandiya, AB topraklarına girmek isteyen Rus vatandaşlarının tercih ettiği ülkelerden biri haline gelmişti.
Finlandiya Dışişleri Bakanı Pekka Haavisto bugün yaptığı açıklamasında, Finlandiya'nın 1 Eylül'den itibaren Ruslara verilen vize sayısını azaltacağını duyurdu. Açıklamanın devamında, Finlandiya'nın Rusya'daki günlük vize başvuru randevularını günde binden 500'e düşüreceğini ve sadece 100'ünün turistlere tahsis edileceği belirtildi.
Geçtiğimiz günlerde de Estonya Dışişleri Bakanı Reinsalu, Rus vatandaşlarına Estonya üzerinden aldıkları Schengen vizeleriyle ülkeye girişi yasaklayacaklarını açıklamış ve alınan vizelerin diğer Schengen bölgesi ülkeleri için geçerli olmayı sürdüreceğini söylemişti.
Finlandiya Başbakanı Marin: NATO'ya üyeliği konusunda büyük bir sorun yok
NATO'ya üyelik konusunda konuşan Finlandiya Başbakanı Sanna Marin, "Finlandiya ile ilgili çok büyük bir sorun yok, belki İsveç ile ilgili olabilir." dedi.
Finlandiya Başbakanı Marin, Dünya Ekonomik Forumu (WEF) kapsamında özel oturuma konuşmacı olarak katıldı. 3 yıl önce WEF'e katıldığını anımsatan Marin, dünyada son 3 senede, Rusya-Ukrayna savaşı, enerji krizi gibi birçok krizin yaşandığını ve bunlarla mücadele edildiğini ifade etti.
"Dünya bugün 3 yıl öncesinden çok farklı bir yer." diyen Marin, Rusya-Ukraya savaşının tüm dünyayı etkilediğini belirtti.
"BAŞKA ÜLKELERE SALDIRMANIN BİR KAZANCI YOK"
Kurallara dayalı düzene meydan okunduğunu söyleyen Marin, daha çok otoriter rejimlerin kendilerine daha fazla alan bulduğunu ve demokratik değerlerin sarsıldığını dile getirdi.
Rusya'nın Ukrayna'ya karşı verdiği savaşı kaybetmesi gerektiğini, Ukrayna'nın Rusya'yı topraklarından çıkarmasının hem Ukrayna hem de diğer ülkelerin özgürlüğü açısından önemli olduğunu anlatan Marin, "Başka ülkelere saldırmanın bir kazancı yok. Sınırlarımızı korumalıyız ve bu konuda karşılaşılan zorluklar nedeniyle çok endişeliyim." diye konuştu.
Ülkesinin ve İsveç'in NATO'ya üyelik sürecine de işaret eden Marin, NATO'nun kendi içerisinde kuralları olduğunu ve ülkelerin bunlara uymadığı sürece birliğe üye olamayacağını kaydetti.
Marin, "Umarım, Finlandiya ve İsveç'in NATO'ya üyelik süreci olabildiğince hızlı ilerler." değerlendirmesinde bulundu.
"FİNLANDİYA'NIN NATO ÜYESİ OLMASI ÇOK ÖNEMLİ"
NATO'ya üye olarak kendilerine yönelik tehditleri engellemek istediklerini de belirten Marin, Ukrayna'nın NATO üyesi olması halinde ülkede savaş olmayacağına inandığını söyledi.
Ülkesinin ve vatandaşlarının güvenliğinin kendileri için birincil öncelik olduğunu, bu yüzen NATO'ya üyelik başvurusunda bulunduklarını bildiren Marin, NATO'ya üyelikleri konusunda Türkiye'nin güvenlik endişeleri gibi herhangi bir engel olup olmadığıyla ilgili soruya şöyle yanıt verdi:
"Finlandiya ile ilgili çok büyük bir sorun yok, belki İsveç ile ilgili olabilir. Bizim perspektifimize göre, İsveç ve Finlandiya'nın NATO üyesi olması çok önemli çünkü biz aynı güvenlik ortamını paylaşıyoruz. Biz üyelik açısından iki ülkenin onayını bekliyoruz. Bunlardan birisi, parlamento dönemleri başlar başlamaz onaylayacak olan Macaristan. Diğer bir ülke ise Türkiye. NATO zirvesinde atacağımız adımları tartıştık, kararlaştırdık ve o adımları attık. Şimdi Türkiye'nin onaylamasını bekliyoruz."
Marin, NATO'ya üyelik süreçlerinin daha hızlı olması gerektiğini, iki ülkenin buna tamamen hazırlandığını ve tüm gereksinimleri karşıladığını sözlerine ekledi. (AA)
Erdoğan'ın İsveç ve Finlandiya çağrısına yanıt geldi: Şapkadan çıktı
Türkiye ile İsveç arasındaki tansiyon giderek yükselirken dün gece Cumhurbaşkanı Erdoğan'ın "130 civarında teröristleri bize vermeniz lazım dedik. Maalesef yapamadılar" açıklamasına Finlandiya'dan açıklama geldi.
Rusya'nın Ukrayna'ya saldırması sonrasında Finlandiya ile birlikte NATO'ya girmeye çalışan İsveç ile Türkiye arasında tansiyon dinmek bilmiyor...
Türkiye'nin geçen aylarda "terörle mücadelede yeterli iş birliği yapmadığı" gerekçesiyle üyelik sürecine itiraz ettiği İsveç'te geçen hafta Cumhurbaşkanı Erdoğan'a benzeyen bir maketle terör örgütü yandaşlarının eylem düzenlemesi gerilimi her dakika artırıyor.
Türkiye'nin tepki gösterdiği olaya İsveç Başbakanı Ulf Kristersson da tepki göstererek, "Bizim NATO'ya girmemizi engellemeye yönelik bir sabotaj" açıklamasını yapmıştı.
Dün, Cumhurbaşkanı Erdoğan'ın, "130 civarında teröristleri bize vermeniz lazım dedik. Maalesef yapamadılar" sözleri de İsveç ve Finlandiya'da gündem oldu... Her iki ülkede de birçok yetkili ve siyasetçi Erdoğan'ın sözlerini analiz ederek yanıtlamaya çalıştı.
"HİÇBİR FİKRİMİZ YOK"
Finlandiya Parlamentosu Dış İlişkiler Komitesi Başkanı Jussi Halla-aho, Erdoğan'ın söylediği sayının net bir sayı olmadığını öne sürdü. YLE-A'ya konuşan Halla-aho, "Bu sayı şapkadan çıkmış bir tahmin gibi. İsveç'te yaşanan provokasyon olayına karşı bir tepki olarak çıktı" dedi. Fin yetkili, "Burada yetkililer de bu sayı ortaya çıkınca kendi aramızda konuştuk ve kimlerin terörist olduğuna dair bir fikrimiz yok" ifadesini kullandı.
Öte yandan Finlandiya Dışişleri Bakanı Pekka Haavisto da, "Türkiye, ülkeye iade edilmesini istediği kişilerin yeni listesini bize göndermedi" dedi. Öte yandan Finlandiya Parlamentosu Sözcüsü Matti Vanhanen de, "Erdoğan'ın sürekli taleplerine şaşırıyoruz. Türkiye, bu iadelerin mümkün olmadığını biliyor olmalı. Biz NATO üyeliği için bütün kriterleri karşılıyoruz" dedi.
Finlandiya lideri: NATO üyeliğimiz Türkiye'nin elinde
Finlandiya Devlet Başkanı Sauli Niinisto, Türkiye’nin bu yönde karar alması halinde Finlandiya’nın İsveç olmadan NATO üyesi olabileceğini ifade etti.
Finlandiya Devlet Başkanı Sauli Niinisto, bugün yaptığı açıklamada, ülkesinin NATO üyeliğiyle ilgili sürecin Türkiye’nin elinde olduğunu söyledi.
Finlandiya Parlamentosu’nun NATO’nun kurucu anlaşmalarını 28 Şubat’ta onaylayacağını duyurmasının ardından gazetecilere açıklama yapan Niinisto, “Bu bizim isteğimizin bir ifadesi. Türkiye’nin bizim bu isteğimize dair yaklaşımı tamamen Türkiye’nin elinde” dedi.
Niinisto, Türkiye’nin bu yönde bir karar alması halinde Finlandiya’nın İsveç olmadan NATO üyesi olabileceğini ifade ederek “Adaylık başvurumuzu çekemeyiz ve bunu yapmak istemiyoruz” diye konuştu.
Türkiye, Rusya’nın Ukrayna’yı işgali sonrasında İsveç ve Finlandiya’nın NATO üyeliği için yaptığı başvuruyu henüz onaylamadı. İsveç’teki Kur’an yakma provokasyonu sonrasında iki ülkeyle yürütülen görüşmeler durmuştu ancak Ankara’dan, sadece Finlandiya’nın üyeliğine onay verilebileceği yönünde açıklamalar gelmişti.
Türkiye'nin Finlandiya kararına İsveç'ten ilk açıklama
İsveç Dışişleri Bakanı Tobias Billström, İsveç ve Finlandiya'nın NATO'ya katılım sürecinde Türkiye'nin sadece Finlandiya'nın onay sürecini başlatmasına ilişkin, "İsveç'in NATO dışında kalması kısa vadede bir şeyi değiştirmez. Ama bu süreç uzarsa birçok şeyin değişeceği de gerçektir. Finlandiya NATO'ya daha entegre olurken İsveç dışarıda kalacaktır." dedi.
İsveç Dışişleri Bakanı Billström, düzenlediği basın toplantısında, Türkiye'nin Finlandiya'nın NATO'ya katılımına ilişkin protokolü TBMM Başkanlığına sunarak onay sürecini başlatma kararını değerlendirdi.
NATO'ya üyelik başvurusunu aynı gün yapan iki ülkeden Finlandiya'nın üyeliği için Türkiye'de onay sürecinin başlatılmasına ilişkin Billström, "Tahmin ettiğimiz gibi Türkiye, Finlandiya'nın NATO üyeliğini onaylamak için süreci başlattı. Bu istemediğimiz bir gelişmeydi ama hazırlıklıyız." ifadelerini kullandı.
"İSVEÇ'İN NATO DIŞINDA KALMASI BİR ŞEYİ DEĞİŞTİRMEZ"
Billström, Finlandiya'nın İsveç'ten önce NATO üyesi olmasının kısa vadede kendilerini fazla etkilemeyeceğini belirterek, "Finlandiya ile beraber NATO üyesi olmak istiyorduk. İsveç'in NATO dışında kalması kısa vadede bir şeyi değiştirmez. Ama bu süreç uzarsa birçok şeyin değişeceği de gerçektir. Finlandiya NATO'ya daha entegre olurken, İsveç dışarıda kalacaktır." diye konuştu.
Billström, İsveç'in Türkiye ile NATO üyeliği konusunda Üçlü Muhtıra anlaşmasının da devam ettiğini sözlerine ekledi.
NELER YAŞANMIŞTI?
Cumhurbaşkanı Recep Tayyip Erdoğan, Finlandiya Cumhurbaşkanı Sauli Niinistö ile yaptığı ortak basın toplantısında "Ülkemizin güvenlik kaygılarını gidermek yolunda gösterdiği hassasiyet ve kaydedilen mesafeye binaen Finlandiya'nın NATO'ya katılım protokolünün Meclisimizdeki onay sürecini başlatmaya karar verdik." ifadelerini kullanmıştı.
Finlandiya'nın NATO’ya Katılımına İlişkin Protokol, TBMM Başkanlığına sunulmuştu. (AA)
Türkiye, Finlandiya'nın NATO üyeliğini onayladı
Finlandiya Cumhurbaşkanı Sauli Niinistö, Cumhurbaşkanı Erdoğan ile görüştü. Düzenlenen ortak basın toplantısında Türkiye'nin Finlandiya'nın NATO üyeliğini onaylayacağı duyuruldu.
Cumhurbaşkanı Recep Tayyip Erdoğan, Türkiye'ye resmi ziyarette bulunan Finlandiya Cumhurbaşkanı Sauli Niinistö'yü Cumhurbaşkanlığı Sarayı'nda törenle karşıladı. Görüşmenin ardından Erdoğan ve Niinistö, ortak basın toplantısı düzenledi.
Cumhurbaşkanı Erdoğan, Finlandiya'nın NATO'ya üyeliğine onay verdiklerini açıkladı. Finlandiya'nın Kuzey Atlantik Antlaşmasına (NATO) Katılımına İlişkin Protokol, Cumhurbaşkanı Recep Tayyip Erdoğan tarafından imzalanarak Türkiye Büyük Millet Meclisine (TBMM) sunuldu. Söz konusu Protokolün onaylanmasının uygun bulunduğuna dair kanun teklifi, TBMM Meclis Başkanı Mustafa Şentop tarafından imzalanarak TBMM Dışişleri Komisyonuna havale edildi.
Cumhurbaşkanı Erdoğan'ın açıklamalarından satır başları:
* Ekonomik ve ticari ilişkilerimizi çeşitlendirmeye hazırız. Görüşmelerimizde ikili münasebetlerimizin yanı sıra Türkiye-AB ilişkileri dahil, güncel, bölgesel, küresel meseleleri de ele aldık.
* Finlandiya'nın Türkiye'nin AB üyeliğine desteğini güçlü şekilde devam ettirmesini önemsiyoruz. Kıymetli dostumla Rusya-Ukrayna savaşı ile ilgili gelişmeler hakkında görüş teatisinde bulunduk. Savaşın diplomatik yollardan sona erdirme çalışmalarımızı anlattım.
* Taraflarca akdedilen ve küresel gıda güvenliği bakımından hayati önemi olan Karadeniz Tahıl Anlaşması'nın etkin şekilde uygulanmasına dair gözlemlerimi, tespitlerimi aktardım.
* Finlandiya'nın NATO'ya üyelik başvurusu elbette görüşmelerimizde önemli yer tuttu. Türkiye NATO'nun açık kapı politikasının güçlü savunucuları arasında yer alıyor.
"ONAY SÜRECİNİ BAŞLATMAYA KARAR VERDİK"
* Eş zamanlı olarak üçlü muhtırayı imzalamak suretiyle Türkiye'nin haklı güvenlik kaygılarının giderilmesi gerektiğini kayıt altına almıştık. Finlandiya'nın üçlü muhtıradaki taahhütlerini yerine getirmek için samimi ve somut adımlar attığını gördük. Gösterdiği hassasiyet ve kaydedilen mesafeye binaen Finlandiya'nın NATO'ya katılımını Meclis'te onay sürecini başlatmaya karar verdik.
* Ülkemizin sürecin ilerletilmesi hususu ilkelerinin ve iyi niyetinin artık daha net görüldüğü kanaatindeyim. Sürecin nasıl ilerleyeceği İsveç'in atacağı adımlarla doğrudan bağlantılı olacaktır.
"GERÇEKTEN ÇOK ÜZÜCÜ BİR AFET YAŞANDI"
Finlandiya Cumhurbaşkanı Niinistö'nün konuşmasından öne çıkan başlıklar:
* Davetiniz için ve aynı zamanda ev sahipliği için teşekkür ederim. Uzun, kapsamlı ve derin görüşmeler için teşekkür etmek istiyorum. Hepimiz burada Türkiye'de son derece devasa bir afetin yaşandığını gördük.
* Dün Kahramanmaraş'ı ziyaret etme imkanı buldum. Bu ziyaretimin sonucunda şunu ifade etmek isterim; gerçekten depremin neticeleri şoke edici. Aynı zamanda sizlerin son derece verimli şekilde bölgede çalıştığını gördük.
* Uluslararası pek çok insan deprem bölgesine ulaşmış ve yardım götürmüş. Bu da bizler için umut yeşertiyor diye düşünüyorum. Gerçekten çok üzücü afet ve felaket yaşandı. İnsanlar ortak payda için çalışmanın ne derece önemli olduğunu gördüler. Bence bunu örnek olarak uluslararası arenada örneklerini çoğaltabiliriz.
* Jeopolitik açıdan son derece tehlikeli zamanlarda yaşıyoruz. Özellikle sayın Cumhurbaşkanı şahsınıza teşekkürlerimi iletmek isterim. Bence siz her yerde herkesle, dünyanın her yerinde görüşebilen, konuşabilen çok az kişiden birisiniz. Belki de sadece siz yapabilen tek kişisiniz.
"TÜM FİNLANDİYALILAR İÇİN ÖNEMLİ HABER BU"
* NATO üyeliğimiz konusunda ifade ettiğiniz haberleri almak bizi çok memnun ediyor. Bugün atılan imza TBMM'nin onay sürecini başlattığına dair çok önemli bir gösterge.
* Tüm Finlandiyalılar için önemli haber bu. Aynı zamanda milletvekillerimizin yüzde 95'i geçtiğimiz bahar döneminde NATO üyeliği başvurumuzu destekledi. Sizlere çok teşekkür ediyoruz.
* Bir komşumuz da var İsveç. Tabii kendileri elbette ki iyi insanlar, çok iyi halk, ilişkilerimiz çok iyi. Sadece bunun için söylemiyorum. Finlandiya'nın NATO'ya üyeliği İsveç olmadan tamamlanamaz. Çünkü ortak çıkarlarımız var. Baltık denizinde sınırlarımız var. İki komşu ülkeyiz. Umut ediyorum 32 üye ülke olur ittifaka.
"BİZİM İSVEÇ'E OLUMLU YAKLAŞMAMIZ MÜMKÜN DEĞİL"
Soru cevap bölümünde Finlandiya'nın neyi farklı yaptığına yönelik soruya Cumhurbaşkanı Erdoğan şu yanıtı verdi:
* Öncelikle bizim İsveç'e karşı farklı bir yaklaşımımız yok. Ancak İsveç teröristlere kucak açtı. Stockholm Caddesi sürekli olarak Türkiye'deki PKK/YPG/PYD uzantılarıyla bu caddelerde sürekli gösteriler oluyor. Sayın Başbakana da bunları söyledik.
* 120 civarında teröristin listesini verdik ve bu teröristleri bize verin. Tabi sayın Başbakan iyi bir insan ama bu teröristleri bize vermediler, veremediler. Tabi bu teröristleri bize veremeyince bizim de İsveç'e olumlu yaklaşmamız mümkün değil. Finlandiya'da tabi bu tür şeyler yok. Finlandiya'da bu tür eylemler olmadığı için de Finlandiya'yı İsveç'ten ayırmak durumunda kaldık.
* Olumlu yaklaşımımızı bugün attığımız imzayla gösterdik. Süratle Dışişleri Bakanlığı'ndan yazı bana geldi. Ben de şu anda yazıyı parlamentomuza gönderdim. Bundan sonrası komisyon, oradan da genel kurula gidecek. Temenni ederim ki seçim öncesi yetiştirmek.
Finlandiya Cumhurbaşkanı Niinistö ise aynı soruya şu cevabı verdi:
* Belki cevabı İngilizce versem daha iyi olur. Finlandiya, Madrid'de geçen yaz üzerinde mutabık kaldığımız her şeyi yerine getirdi. Bizim idari yetkililerimiz o tarihten itibaren Madrid'deki o tarihten itibaren her zaman temasta kaldılar. Anladığım kadarıyla karşılıklı anlayış seviyemiz daha da arttı. Hukuk sistemini daha iyi anlayabildiler. Gerçekleştirilen faaliyetleri daha iyi anladılar.
* Mesela terörle mücadele konusunda. Bu da Türk dostlarımızı ikna etti diye düşünüyorum. Takvim konusuna gelecek olursak, burada aslında sayın Cumhurbaşkanı anlaşmayı veya belgeyi başvurumuzu Meclis'e gönderen belgeyi imzaladığında gerçekten bizim için önemli andı. Umuyoruz ki, Meclis'in yeterince vakti olur ve bu konuda verimli çalışma gerçekleştirilir.
ERDOĞAN, STOLTENBERG İLE GÖRÜŞTÜ
Cumhurbaşkanı Recep Tayyip Erdoğan, NATO Genel Sekreteri Jens Stoltenberg ile bir telefon görüşmesi gerçekleştirdi.
İletişim Başkanlığından yapılan açıklamaya göre, görüşmede, Finlandiya ve İsveç'in NATO'ya üyelik sürecine dair gelişmeler ele alındı.
Cumhurbaşkanı Erdoğan görüşmede, bu süreçte Finlandiya'nın, sergilediği tutumla İsveç'ten olumlu şekilde ayrıştığını belirterek, Finlandiya'nın NATO'ya Katılım Protokolü'nün Türkiye Büyük Millet Meclisindeki onay sürecini başlatmaya karar verdiklerini ifade etti.
İsveç'le görüşmeleri iyi niyetle sürdürme kararlılığında olduklarını belirten Erdoğan, sürecin nasıl ilerleyeceğinin İsveç'in atacağı somut adımlarla doğrudan bağlantılı olacağını kaydetti.
"KARARI MEMNUNİYETLE KARŞILIYORUM"
NATO Genel Sekreteri Stoltenberg yaptığı yazılı açıklamada, "Türkiye'nin Finlandiya'nın NATO üyeliğini onaylama yolunda ilerlemeye yönelik bugünkü kararını memnuniyetle karşılıyorum. Bu, Finlandiya'nın güvenliğini, İsveç'in güvenliğini ve NATO'nun güvenliğini güçlendirecektir. TBMM'nin bir an önce onay oylaması yapmasını temenni ediyorum." ifadelerini kullandı.
Bunun ortak güvenliği ve İttifakı daha güçlü ve daha güvenli hale getireceğini vurgulayan Stoltenberg, geçen hafta Türkiye, İsveç ve Finlandiya arasında NATO karargahında yapılan toplantıya değindi. Stoltenberg, tüm tarafların Üçlü Muhtıranın uygulanmasında önemli ilerleme kaydettiğini ve Finlandiya ile İsveç için onayların hızlı şekilde ilerlemesinin herkesin çıkarına olduğunu kabul ettiğini belirtti.
Stoltenberg, "En önemli şey, hem Finlandiya'nın hem de İsveç'in NATO'ya tam olarak aynı anda katılıp katılmamaları değil, hızla tam üye olmalarıdır." değerlendirmesini yaptı.
NATO Genel Sekreteri, "Katılım sürecinin hızla sonuçlanmasını ve hem Finlandiya'yı hem de İsveç'i bir an önce NATO ailesine tam üye olarak kabul etmeyi sabırsızlıkla bekliyorum." ifadelerini kullandı.
TÜRKİYE İLE İSVEÇ ARASINDA GÖRÜŞME
Dışişleri Bakanı Mevlüt Çavuşoğlu, İsveç Dışişleri Bakanı Tobias Billström ile telefon görüştü.
Diplomatik kaynaklardan edinilen bilgiye göre, Çavuşoğlu'nun İsveçli mevkidaşı Billström ile görüşmesinde NATO'nun genişlemesi konusu ele alındı.
ABD'DEN TÜRKİYE'NİN KARARINA İLİŞKİN AÇIKLAMA
Beyaz Saray Ulusal Güvenlik Danışmanı Jake Sullivan, "ABD, Cumhurbaşkanı Recep Tayyip Erdoğan'ın Finlandiya'nın NATO'ya katılım protokolünü TBMM'ye göndereceğini açıklamasını memnuniyetle karşılıyor ve bu sürecin bir an önce sonuçlanmasını dört gözle bekliyor." ifadesini kullandı.
Türkiye'nin, İsveç'in de NATO'ya katılımını onaylamasını istediklerini belirten Sullivan, ayrıca Macaristan'ı da hem Finlandiya hem de İsveç için onay sürecini gecikmeden tamamlamaya davet etti.
Sullivan, Finlandiya ve İsveç'in NATO değerlerini paylaşan, ittifakı güçlendirecek ve Avrupa'nın güvenliğine katkı yapacak güçlü ortaklar olduğuna işaret ederek, "ABD, her iki ülkenin de bir an önce NATO üyesi olması gerektiğine inanıyor." ifadesine yer verdi.
FİNLANDİYA'NIN NATO'YA KATILIM PROTOKOLÜ
Kuzey Atlantik Antlaşması'na Finlandiya'nın Katılımına İlişkin Protokolün Onaylanmasının Uygun Bulunduğuna Dair Kanun Teklifi, TBMM Başkanı Mustafa Şentop tarafından imzalanarak TBMM Dışişleri Komisyonuna havale edildi.
Protokolün genel gerekçesinde, NATO'nun kurucu metni olan Vaşington Antlaşması'nın 10. maddesinde, "Taraflar, bu anlaşmanın ilkelerini geliştirebilecek ve Kuzey Atlantik Bölgesi'nin güvenliğine katkı yapacak durumda olan herhangi bir Avrupa devletini bu antlaşmaya katılmaya oy birliği ile davet edebilirler. Davet edilen devlet, katılım belgesini ABD hükümetine vererek bu antlaşmaya taraf olabilir. ABD hükümetinin aldığı her bir katılma belgesinden tüm tarafları haberdar edecektir." hükmünün yer aldığı hatırlatıldı.
Bu madde uyarınca NATO'nun izlediği temel yaklaşımlarından birini "açık kapı politikası"nın oluşturduğuna işaret edilen gerekçede, "Bu kapsamda ülkemizin Yunanistan ile birlikte 1952'de NATO'ya katılması ilk genişleme dalgasını teşkil etmiştir. Bunu müteakip Almanya Federal Cumhuriyeti 1955; İspanya 1982; Polonya, Çek Cumhuriyeti, Macaristan 1999; Bulgaristan, Estonya, Letonya, Litvanya, Romanya, Slovenya, Slovakya 2004; Arnavutluk ve Hırvatistan 2009; Karadağ 2017; Kuzey Makedonya ise 2020'de İttifaka katılmışlardır." ifadelerine yer verildi.
Böylelikle NATO'nun üye sayısının 30'a ulaştığı aktarılan gerekçede, "NATO'nun genişlemesi bilhassa Soğuk Savaş sonrası dönemde Vaşington Antlaşması'nda ifadesini bulan demokrasi başta olmak üzere evrensel değerlerin Avrupa-Atlantik bölgesinde zemin kazanması ile özgür, demokratik ve bütünleşmiş bir Avrupa hedefinin gerçekleştirilmesi yolundaki önemli gayret kulvarlarından birisi olmuştur." denildi.
Türkiye'nin "açık kapı politikasını desteklediği" belirtilen gerekçede, şu değerlendirme yapıldı:
* Finlandiya ve İsveç, NATO'nun en yakın iki ortağı olarak tanımlanmaktadır. İki ülke, İttifakla kapsamlı ve çok boyutlu işbirliği yürütmektedir. Aynı zamanda savunma ve güvenlik alanında sahip oldukları imkan ve yeteneklerle öne çıkmaktadır. Müttefik ülkelerin silahlı kuvvetleriyle yüksek birlikte çalışabilirlik düzeyini haiz bu yeteneklerle NATO'nun muhtelif harekatlarına ve misyonlarına da kapsamlı katkılarda bulunmaktadır.
* Her ikisi de AB üyesi olup savunma ve güvenlik konularında uzun bir süre tarafsızlık politikası izleyen Finlandiya ve İsveç, Rusya'nın 24 Şubat 2022'de Ukrayna'da başlattığı savaşla birlikte NATO'ya katılımı tezekkür etmeye başlamışlardır. Bu süreçte eşgüdüm içinde hareket eden bu iki ülke ulusal karar alma süreçlerini tamamlayarak 18 Mayıs 2022'de resmen NATO'ya üyelik başvurusunda bulunmuşlardır.
* Sürecin ilerletilebilmesi için Finlandiya ve İsveç'ten terörle mücadele ile savunma sanayisi ihracatında uyguladıkları yaptırımların ve kısıtlamaların kaldırılması başta olmak üzere meşru güvenlik kaygılarımızın giderilmesine yönelik somut adımlar atmaları tarafımızdan talep edilmiştir. Bu çerçevede 25 Mayıs 2022'de Ankara'da başlayan üç ülke heyetleri arasındaki görüşmeler bilahare NATO Genel Sekreterinin inisiyatifiyle Brüksel'de devam etmiştir. 28-30 Haziran 2022'de Madrid Zirvesi'nin hemen öncesinde NATO Genel Sekreterinin kolaylaştırıcılığında üzerinde mutabakat sağlanan Üçlü Muhtıra üç ülkenin Dışişleri Bakanları tarafından 28 Haziran 2022'de Madrid'de imzalanmıştır.
* Üçlü Muhtıra temelinde terörizmle mücadele ve savunma sanayisi ihracatındaki kısıtlamaların kaldırılması hususlarında beklentilerimizi karşılama taahhüdünde bulunmaları üzerine, NATO Madrid Zirvesi'nde, Üçlü Muhtıraya Zirve Bildirisi'nde atıfta bulunulması suretiyle İsveç ve Finlandiya'nın NATO üyeliğine davet edilmelerine muvafakatimiz verilmiş, anılan ülkeler İttifak'a katılım müzakerelerine başlamaya davet edilmiştir.
* Bu temelde her iki ülkenin NATO'ya Katılım Protokolleri, 5 Temmuz 2022'de Brüksel'de Müttefik ülkelerin NATO Daimi Temsilcileri tarafından imzalanmıştır. Böylece 'davetli' statüsünü kazanan Finlandiya ve İsveç bu noktadan itibaren tüm NATO toplantılarına iştirak edebilmekte ve tasnife tabi olanlar dahil ilgili belgelere erişebilmektedir.
Gerekçede, 28 müttefikin söz konusu katılım protokollerine dair iç onay süreçlerini tamamladığına değinilerek Macaristan'daki onay sürecine ilişkin Macaristan Ulusal Meclisindeki görüşmelerin 1 Mart 2023 tarihi itibarıyla başladığı hatırlatıldı.
İsveç ve Finlandiya'nın İttifak'a resmen ve hukuken katılımının, tüm üye ülkeler ile davetli ülkelerin katılım protokolünü kendi iç mevzuatlarına uygun olarak onaylamalarından sonra, her bir davetli ülkenin NATO'yu kuran Vaşington Antlaşması'nı imzalamaya çağrılmasıyla ve bu ülkelerin kendi onay süreçlerini tamamlamalarıyla gerçekleşeceği bildirilen gerekçede, şunlar kaydedildi:
* Finlandiya, Katılım Protokolü'nün onaylanmasına dair Kanunu 1 Mart 2023'te Parlamentosunda onaylamıştır. Üçlü Muhtırayla Finlandiya ve İsveç'in bu belgedeki taahhütlerini somut olarak uygulamalarının takibi ve ilerlemenin gözden geçirilmesi amacıyla Daimi Ortak Mekanizma tesis edilmiştir. Cumhurbaşkanlığı ve Dışişleri, Milli Savunma, İçişleri ve Adalet Bakanlıkları ile Milli İstihbarat Teşkilatı Başkanlığından yetkililerimizden müteşekkil heyet üyelerimizin toplantılarına katıldığı Daimi Ortak Mekanizma, 26 Ağustos 2022'de Finlandiya'da, 24-25 Kasım 2022'de İsveç'te ve son olarak 9 Mart 2023'de Brüksel'de olmak üzere üç defa toplanmıştır.
* Gelinen aşamada, Üçlü Muhtıra'da kayıtlı taahhütler, Finlandiya'yla ikili ilişkilerimiz, bu ülkenin NATO'yla mevcut ortaklık ilişkisi ve birlikte çalışabilirliği bakımından erişilen seviye dikkate alındığında, Finlandiya'nın NATO'ya üyeliğinin Türkiye'ninki dahil Avrupa-Atlantik güvenliğine katkı sağlayacağı düşünülmektedir. Bu mülahazalarla Finlandiya'nın Kuzey Atlantik Antlaşması'na Katılımına İlişkin Protokol'ün onaylanmasının uygun olacağı değerlendirilmektedir. (AA)
Finlandiya'dan Türkiye açıklaması
Finlandiya Cumhurbaşkanı Sauli Niinisto, ülkesinin NATO'ya üyeliğiyle ilgili Cumhurbaşkanı Erdoğan'ın itirazına ilişkin önemli açıklamalarda bulundu.
Rusya'nın Ukrayna'yı işgalinin ardından önce Rusya ile bin 300 kilometrelik sınırı paylaşan Finlandiya, ardından da İsveç, NATO’ya resmi olarak üyelik sürecinin başlatıldığını duyurdu. Türkiye'nin bu sürece itirazları sürerken Finlandiya Cumhurbaşkanı'ndan bugün yeni bir açıklama geldi.
Finlandiya Cumhurbaşkanı Sauli Niinisto İsveç parlamentosuna hitaben yaptığı konuşmada, 30 uluslu NATO ittifakına katılma konusunda Türkiye ile bir anlaşmaya varabileceklerini söyledi.
Niinisto, "Türkiye'den gelen açıklamalar son birkaç gün içinde çok hızlı bir şekilde değişti ve daha da sertleşti." dedi. Niinisto, "Ama yapıcı tartışmalarla durumu çözeceğimize eminim” ifadelerinde bulundu.
ERDOĞAN KARŞI ÇIKMIŞTI
Cumhurbaşkanı Tayyip Erdoğan, Finlandiya ve İsveç'in Türkiye'ye yaptırım uygulaması ve Ankara'nın terör örgütü olarak gördüğü örgütlere karşı tavır almaması halinde NATO'ya üyeliklerine onay vermeyeceğini söylemişti.
Ancak Erdoğan'ın karşı çıkmasına rağmen, önceki gün Finlandiya bugün de İsveç resmi olarak NATO'ya üyelik sürecini başlattı. İsveç Dışişleri Bakanı Ann Linde, bugün, tarihi bir adım atarak, ülkesinin NATO'ya resmi başvurusunu imzaladı.
Biden'dan İsveç ve Finlandiya'ya davet
NATO'ya üyelik süreçleri uluslararası kamuoyunun gündeminden düşmeyen Finlandiya ve İsveç'e bir davet ABD'den geldi.
Rusya ile Ukrayna arasındaki savaş ile birlikte İsveç ve Finlandiya'nın NATO üyeliği de hız kazanırken Beyaz Saray'dan dikkat çekici bir açıklama geldi.
Beyaz Saray, ABD Başkanı Joe Biden'ın İsveç Başbakanı Magdalena Andersson, Finlandiya Cumhurbaşkanı Sauli Niinistö'yü Beyaz Saray'a davet ettiğini duyurdu.
Beyaz Saray Sözcüsü Karine Jean-Pierre tarafından yapılan açıklamada Biden'ın iki lider ile "Avrupa'nın güvenliği ile birlikte küresel sorunlarda yakın iş birliğinin güçlendirilmesi ve Ukrayna'ya destek" konularını görüşeceği belirtildi.
TÜRKİYE AÇIKLAMASI
Öte yandan, Beyaz Saray basın sözcüsü Karine Jean-Pierre, Biden yönetiminin Türkiye'nin tepkisine rağmen NATO'nun İsveç ve Finlandiya'nın üyeliğine dair fikir birliğine varabileceğinden emin olduğunu söyledi.
Gözler İsveç ve Finlandiya'nın NATO üyeliğinde... Tüm bu tartışmalara katılmayan Avrupa'da bir ülke var: Avusturya
Rusya'nın Ukrayna'yı işgalinin ardından gözler Finlandiya ve İsveç'in NATO üyelik başvurusuna çevrilirken, Avrupa'nın göbeğinde yer alan Avusturya'nın NATO'ya neden üye olmadığı da yeniden gündeme geldi. Peki sınırlarını genişleten NATO, Avusturya'yı neden birliğe katamadı? Ya da Avusturyalılar neden birliğe katılmak istemiyor?
Tüm dünyanın gözü kulağı İsveç ve Finlandiya'nın NATO üyeliğine çevrilmişken, bugüne kadar Avrupa'nın göbeğinde olup NATO'ya üye olmak istemeyen bir ülke var. O da Avusturya...
İskandinav ülkeleri NATO'ya girmeye çalışırken ve konu NATO üzerinde bu kadar yoğunlaşmışken, uluslararası kamuoyunda Avusturya'nın birliği neden reddettiği de yeniden tartışmaya açıldı.
Aslında uluslararası basın bu konuyu ne kadar irdelese de ülkede böyle bir tartışma yaşandığını söylemek doğru olmaz. Avusturya için NATO tartışması en son 25 yıl önce yaşanmıştı...
AVRUPA'NIN DÖNÜM NOKTASI
Rusya Devlet Başkanı Vladimir Putin'in 24 Şubat'ta Ukrayna'yı işgalini başlatması ile Avrupa deyim yerindeyse bir 'dönüm noktası' yaşadı. Almanya Dışişleri Bakanı Annalena Baerbock'un da daha önce söylediği gibi o gün aslında tüm Avrupa farklı bir güne uyanmıştı.
Ukrayna işgali, Avrupa'nın istikrarsız güvenlik mimarisini gözler önüne sererken, bilinen tüm gerçekler bir anda değişti ve 'tam bağımsızlığın' en çok dile getirildiği ülkelerden Finlandiya'da nüfusun büyük bir kısmı NATO için 'evet' dedi. Ardından İsveç de benzer bir yol takip etti. Tarihinde ilk kez İsveç askeri tarafsız konumundan uzaklaştı. 73 yıldır NATO karşıtı olan iktidar partisi tavrını değiştirdi.
NATO TARTIŞMALARININ UĞRAMADIĞI ÜLKE
Ancak şaşırtıcı bir şekilde paradigma kayması bir ülkeyi tamamen atladı: Avusturya... Ülkede en fazla iki ya da üç televizyon programı NATO'ya katılımı gündeme getirdi, ardından hemen konu değiştirildi... Şansölye Karl Nehammer, tarafsızlığın "tartışmaya açık olmadığına" karar verdi. Muhalefet lideri ve başbakanlık için iddialı bir aday olan SPÖ lideri Pamela Rendi-Wagner, Avusturya'nın tarafsızlığının "pazarlık edilemez" olduğunu vurguladı. Sağcı, milliyetçi FPÖ de benzer bir tavır sergiledi.
Peki neden Avusturya için NATO konusu hep geride kaldı? NATO'ya katılımı değerlendirmek bir yana neden kimse konuyu gündeme bile getirmedi?
Aslında bunun nedeni çok açık. "Avusturya'nın tarafsızlığı" ülkenin iç siyasetinde oldukça önemli bir konu. Yani kimsenin tartışmaya açmak istemeyeceği hatta bir tartışma açılmışsa da kaçmak isteyeceği bir konu... Avusturya'nın tarafsızlığının, kolektif hafızada “özgürlüğün” yeniden kazanılmasıyla ilişkilendirildiğini unutmamak lazım. Bu yüzden ülkede tarafsızlık ruhu halen devam ediyor.
ARABULUCULUK SEVDASI 
Avusturyalılar 'özgürlük'leri ile gelen bu tarafsızlık ruhunu süper güçlerle olan ilişkilerinde de sıkça kullandı. John F. Kennedy ve Nikita Kruşçev'in 1961'deki toplantısı gibi, süper güçler arasında Avusturya'nın tarafsız topraklarında meydana gelen bazı önemli toplantılar yapıldı. Küba Füze Krizi bile burada engellenmeye çalışıldı.
AGİT gibi bazı BM kurumları karargahlarını buraya açtı. Ülke, kendisini tarih boyunca arabulucu rolünde gösterdi. Mesela, Nisan ayında Şansölye Nehammer, savaşın başlangıcından bu yana Putin ile konuşan ilk Batılı devlet başkanı olmak için önce Ukrayna'ya ardından Rusya'ya gitti. Ülkede dış politika her zaman 'gurur' konusu oldu.
DÖRT BİR YANI NATO ÜLKELERİYLE ÇEVRİLİ
Bir başka neden ise Avusturya'nın jeopolitik konumu. Avusturya, Lihtenştayn ve İsviçre tarafından çevrili ülke otomatikman NATO anlaşmasının 5. maddesindeki karşılıklı yardım sözünden yaralanabiliyor. Avusturya topraklarını işgal etmek için işgalci bir ordunun önce bir NATO üyesine saldırması, topraklarını kullanması gerekiyor. Yani NATO'nun sınırlarıyla çevrili bir ülkeye saldırmak 'imkansız gibi göründüğünden' Avusturyalılar kendilerini hep güvende görüyor. Bu yüzden de NATO'nun içinde olmak, dışında olmak onları pek de etkilemiyor.
Ancak bu kadar tarafsızlığına ve bağımsızlığına sahip çıkan bir ülkenin Avrupa Birliği'ne üye olması da uzun süre sorgulandı. Ülkenin, zaten AB'nin ortak güvenlik politikasına dahil edilmiş durumda olması, NATO'ya tutumu göze alındığında ne kadar gerçekçi bilinmez... Ayrıca, Avusturya'nın NATO ile ortak birçok projede yer aldığını da unutmamak lazım....
İYİ Parti'den Finlandiya ve İsveç'in NATO üyeliğine dair açıklama
Finlandiya ve İsveç'in NATO'ya üye olmak istemesine dair İYİ Parti Uluslararası Politikalar Başkanlığınca yapılan açıklamada, "Suriye konusunda olduğu gibi, bugün de, bu konuda, birbirinden farklı görüşler beyan edilerek, yine stratejik ve taktiksel hatalara düşülmekte ve görünen o ki, adeta bilinçli olarak yaratılan krizler, iç politika malzemesi olarak kullanılmak istenmektedir." denildi.
inlandiya ve İsveç'in NATO'ya üye olmak istemesine dair İYİ Parti yazılı açıklama yaptı.
"RAHATSIZLIK KAYNAĞI OLMUŞTUR"
Uluslararası Politikalar Başkanlığınca yapılan açıklamada; Rusya’nın Ukrayna’ya yönelik saldırısı ve işgal durumu sadece bölge açısından değil Avrupa’nın bütünü, hatta kıtanın ötesindeki ülkeler açısından da güvenlik kaygılarına yol açtığı ifade edilerek şöyle denildi;
"NATO üyesi olan Avrupa ülkeleri, müşterek güvenlik şemsiyesinin kendilerine sağladığı dayanışma ve olası bir saldırıya birlikte cevap verebilme yeteneği tahtında, kendilerini ihtiyatlı bir iyimserlik içinde emniyette hissederken, Finlandiya ve İsveç gibi NATO üyesi olmayan Avrupalı ülkeler, geleneksel tavırlarında değişikliğe gitmek, yeni ikili ve uluslararası güvenlik arayışları içine girmek durumunda kalmışlardır.
Avrupa ülkeleri açısından, gerektiğinde askeri yeteneklerin de devreye sokulmasıyla, üye ülkelerin toprak bütünlüğü ve egemenliğini korumak gibi bir işlevi de olan NATO, söz konusu iki ülke yönetimlerince, güvenilir bir liman olarak görülmüştür. Finlandiya ve İsveç, hem kamuoylarının beklentileri, hem Parlamentolarının bu konuda verdiği destek temelinde, NATO üyesi olmak arzusunu gündeme getirmişlerdir. Bu beklenti, diğer NATO ülkelerinin desteğini de kazanmışken Cumhurbaşkanı Erdoğan’ın, adı geçen ülkelerle olan ikili ilişkilerimizdeki sorunlardan hareketle, üyeliklerle ilgili olarak olumsuz görüş beyan etmesi, iki ülkenin üyeliğini koşullandırması, hatta pazarlık konusu yapması, yakın geçmişte Suriyeli sığınmacılar konusundakine benzer şekilde birbiriyle tutarsız tavırlar sergilemesi, ittifak bünyesinde rahatsızlık kaynağı olmuştur."
"MİLLİ GÜVENLİK MESELELERİ İÇ POLİTİKA MALZEMESİ YAPILMAZ"
Türkiye'nin güvenlik endişelerinde haklı olduğu kaydedilen açıklamada, "Özellikle İsveç’in, milli güvenliğimizi tehdit eden terör örgütleriyle ilişkisi, Türkiye açısından, haklı bir güvenlik sorunu ve iki ülke arasındaki ilişkilerde altı çizilecek önemli bir konudur. Ancak, Cumhurbaşkanı Erdoğan tarafından PKK ve uzantısı PYD-YPG’ye verdikleri destek temelinde özellikle İsveç’e karşı bir tavır konulurken; yıllardır bu konudaki yaklaşımları pek de farklı olmayan mevcut NATO üyesi ülkelerin tutumları görmezden gelinmiştir.
Tıpkı Suriye konusunda olduğu gibi, bugün de, bu konuda, birbirinden farklı görüşler beyan edilerek, yine stratejik ve taktiksel hatalara düşülmekte, ve görünen o ki, adeta bilinçli olarak yaratılan krizler, iç politika malzemesi olarak kullanılmak istenmektedir. Oysa, milli güvenlik meseleleri iç politikası malzemesi yapılmaz, yapılmamalıdır. Şu bir gerçek ki; PKK ile uzantısı PYD-YPG ve uluslararası ilişkileri konusunda ülkemizin elinde açık ve objektif veriler vardır.
Ancak, bu gerçekle, iki ülkenin NATO’ya üye adaylığının rehin alınması, bize göre diplomatik açıdan hesabı doğru yapılmamış, sağlıksız bir yaklaşımdır. Finlandiya ve İsveç ile ilişkilerimizin, yürütülecek müzakereler yoluyla süratle sorunlarından arındırılması en samimi temennimizdir." ifadeleri kullanıldı.
Son olarak şu cümlelere yer verildi: "İYİ Parti, müttefiklik ruhunun gereği olarak, bir saldırıya uğranılması halinde nasıl müştereken topraklarımızı savunacaksak, Finlandiya ve İsveç’in de, geçmişten farklı ve yeni bir yaklaşımla, kaygılarımızın kaynağı olan terörizme karşı müştereken mücadele anlayışının gereğini yerine getirmelerini beklemektedir."
Almanya: Türkiye'nin Finlandiya ve İsveç'in NATO üyeliğini destekleyeceğine eminiz
Türkiye’nin Finlandiya ve İsveç’in olası NATO üyeliğiyle ilgili itirazlarına ilişkin Almanya'dan peş peşe açıklamalar geldi.
Almanya Başbakanı Olaf Scholz, Türkiye’nin Finlandiya ve İsveç’in NATO’ya üyelik sürecini destekleyeceğine emin olduğunu belirtti. Avrupa Birliği’nin iki ülkenin NATO üyeliğine destek verdiğini kaydeden Scholz, Almanya’nın da bu ülkelerle askeri iletişimi artıracağını ifade etti.
Almanya Dışişleri Bakanı Annalena Baerbock ise, Türkiye’nin itirazlarına rağmen Finlandiya ve İsveç’in hızlı bir şekilde NATO’ya üye olacağına inandığını belirtti. Baerbock, “Türkiye tarafının gündeme getirdiği dikkat çeken konular var. Şu anda bu konular görüşülüyor ama üyelik sürecinin hızlı olacağına eminim. Çünkü herkes böyle zorlu bir durumda bunun tarihi bir an olduğunu biliyor” dedi. Baerbock, üyelik süreci uzarsa NATO üyelerinin iki ülkeye bazı güvenlik garantileri verebileceğini ifade etti.
"TÜRKİYE'Yİ İKNA EDEBİLİRİZ"
Almanya Savunma Bakanı Christine Lambrech de, NATO’daki müttefiklerin Finlandiya ve İsveç'in ittifaka üyeliğinin faydaları konusunda Türkiye'yi ikna edebileceğine emin olduğunu söylemişti.
Finlandiya Cumhurbaşkanı Sauli Niinisto ise İsveç Parlamentosu’na hitaben yaptığı konuşmada, 30 uluslu NATO ittifakına katılma konusunda Türkiye ile bir anlaşmaya varabileceklerini kaydetmişti.
Cumhurbaşkanı Tayyip Erdoğan, Finlandiya ve İsveç’in Türkiye’ye yaptırım uygulaması ve Ankara’nın terör örgütü olarak gördüğü örgütlere karşı tavır almaması halinde NATO’ya üyeliklerine onay vermeyeceğini açıklamıştı. Ancak Erdoğan’ın karşı çıkmasına rağmen iki ülke resmi olarak NATO’ya üyelik sürecini başlattı.
Finlandiya Parlamentosu, NATO’ya başvuruyu onayladı
Türkiye’nin Finlandiya ve İsveç’in olası NATO üyeliğiyle ilgili itirazları tartışma yaratmaya devam ederken Finlandiya'dan beklenen karar geldi.
Finlandiya Parlamentosu, bugün düzenlenen oturumda NATO’ya üyelik başvurusunda bulunma önerisini onayladı.
Parlamento Başkanı Matti Vanhanen, kararın 8’e karşı 188 oyla alındığını duyurdu. Koalisyon hükümeti üyesi Sol İttifak’tan bazı milletvekilleri ise öneriye ret oyu verdi.
Dışişleri Bakanı Pekka Haavisto, NATO üyeliğinin Finlandiya’nın barış yanlısı politikalarını değiştirmeyeceğini ifade etti.
ERDOĞAN KARŞI ÇIKMIŞTI
Rusya’nın Ukrayna’yı işgalinin ardından önce Rusya ile 1300 kilometrelik sınırı paylaşan Finlandiya, ardından da İsveç, NATO'ya resmi olarak üyelik sürecinin başlatıldığını açıklamıştı.
Cumhurbaşkanı Tayyip Erdoğan, Finlandiya ve İsveç’in Türkiye’ye yaptırım uygulaması ve Ankara’nın terör örgütü olarak gördüğü örgütlere karşı tavır almaması halinde NATO’ya üyeliklerine onay vermeyeceğini söylemişti.
Türkiye’nin itirazları sürerken Finlandiya Cumhurbaşkanı Sauli Niinisto, bugün İsveç parlamentosuna hitaben yaptığı konuşmada, 30 uluslu NATO ittifakına katılma konusunda Türkiye ile bir anlaşmaya varabileceklerini belirtmişti.
RUSYA, FİNLANDİYALI DİPLOMATLARI SINIR DIŞI ETTİ
Öte yandan Rusya, Finlandiya'nın Moskova Büyükelçiği’ndeki 2 çalışanı sınır dışı etti. Rusya Dışişleri Bakanlığı tarafından yapılan açıklamada, Finlandiya'nın Moskova Büyükelçisi Antti Helanterya'nın Dışişlerine çağrıldığı bildirildi.
Açıklamada, "Büyükelçiye Kiev rejimine silah tedariki, Ukraynalı milliyetçilerin Donbas'ta ve sivil nüfusa karşı işlediği suçları örtbas etmek dahil AB'nin Rusya karşıtı yaptırım kampanyasının bir parçası olarak Helsinki'deki Rusya Büyükelçiliği'nin 2 çalışanının Finlandiya'dan sınır dışı edilmesi ve Finlandiya'nın Rusya'ya yönelik çatışmacı tutumuyla ilgili protesto notası verildi" ifadeleri kullanıldı.
Finlandiya'dan Türkiye açıklaması: Rusya ile ilişkilerinde...
Türkiye, Finlandiya ve İsveç'in NATO'ya üyelik sürecine onay verdiğini açıklamış, üç ülke arasında mutabakat imzalanmıştı. Finlandiya Cumhurbaşkanı Sauli Niinistö, NATO'ya onay süreci ve Türkiye ile ilgili önemli açıklamalarda bulundu.
Türkiye'nin İsveç ve Finlandiya'nın NATO üyeliğine yeşil ışık yakmasının ardından iki ülkenin Kuzey Atlantik Antlaşması Örgütü'ne katılımı gündemdeyken, Finlandiya Cumhurbaşkanı Sauli Niinistö dikkat çeken açıklamalarda bulundu.
Niinistö," Türkiye'nin Rusya ile bağları, diğer NATO ülkeleri ile ilişkisinden daha güçlü' ifadesinde bulunurken, Rusya Devlet Başkanı Vladimir Putin ve Cumhurbaşkanı Recep Tayyip Erdoğan'ın Temmuz ayında bir araya geleceğini vurguladı.
Finlandiya merkezli MTV News'e konuşan Niinistö, "Türkiye ile Rusya arasındaki ilişkinin Finlandiya'nın NATO üyelik süreci üzerinde çok az etkisi olacağını" söyledi.
Niinistö, Türkiye ve Rusya arasında 'güçlü bir bağ' bulunduğunu söylerken, iki ülkenin diğer NATO ülkelerinden daha yakın olduğunu savundu.
'GÖRÜNÜRDE OLUMLU OLSA DA...'
Niinistö, Türkiye ve Rusya ilişkisinin görünürde gayet olumlu olduğunu ancak arka planda çatışmalar barındırdığını da vurguladı.
Finlandiya Cumhurbaşkanı, Türkiye ve Rusya'nın ortak çıkarlarıyla ilgili olarak çekimser kalmaya çalıştıklarını da vurguladı.
Niinistö, Finlandiya'nın NATO başvurusunun diğer üye ülkeler tarafından hızlı bir şekilde onaylandığını ve yaz aylarında sürecin sona ermesini beklediklerini kaydetti.
Türkiye, İsveç ve Finlandiya arasında imzalanan mutabakatla ilgili de yorum yapan Finlandiya Cumhurbaşkanı, Türkiye'nin iadesini talep ettiği kişiler hakkında konuştu. Niinistö, " Finlandiya geçen hafta itibariyle yeni bir iade talebi almadı. Şunu söylemem gerekir ki Finlandiya'da çözülmüş davalara tekrar müdahale edilemez "dedi.
Niinistö, Türkiye ve Finlandiya arasındaki sürtüşmenin de henüz bitmediğini söyledi.
Finlandiya Cumhurbaşkanı, Rusya ile yaşanan sorunlara de değinirken, "Rusya ile üst düzeyde çok fazla temasımız olmadı. Ancak Putin ile yaptığım son görüşme oldukça sakindi." dedi. Niinistö, Rusya sınırında silahlanmaya ihtiyaçları olmadığını da vurguladı.
Bakan Akar'dan Finlandiya ve İsveç'e mesaj
Milli Savunma Bakanı Hulusi Akar, "Finlandiya ve İsveç'in Türkiye'nin güvenlik kaygılarını anlamalarını ve Madrid mutabakatında söz verilen adımları atmalarını bekliyoruz" dedi.
Bakan Akar, Finlandiya'nın 'Helsingin Sanomat' gazetesine röportaj verdi.
Akar, terörle mücadele ile Finlandiya ve İsveç'in NATO üyeliklerine ilişkin değerlendirmelerde bulundu.
Türkiye'nin yıllardır değişik terör örgütleriyle aynı anda mücadele eden tek NATO ülkesi olduğunu, Türkiye'nin Irak'ta ve Suriye'de aslında hem terör hem de yasa dışı göçe karşı Avrupa'nın ve NATO'nun sınırlarını koruduğunu vurgulayan Bakan Akar, "Finlandiya'nın Rusya Federasyonu ile 1340 kilometrelik bir kara sınırı var. Muhayyel olarak bu sınıra bir saldırı olsa Finlandiya NATO içinde olduğu zaman bu sınırların korunması Türkiye'nin de sorumluluğu olacak dolayısıyla Finlandiya ve İsveç bizden bu sorumluluğu üstlenmemizi isterken bize yönelik güvenlik tehditlerini de anlamalı ve iş birliği içinde olmalı. Finlandiya ve İsveç'in Türkiye'nin güvenlik kaygılarını anlamalarını ve Madrid mutabakatında söz verilen adımları atmalarını bekliyoruz" diye konuştu.
'FİNLANDİYA SAVUNMA BAKANI'NI DAVET ETTİM'
Bakan Akar, 2 ülkenin NATO üyelik başvurusunun Türkiye tarafından seçimlerden önce onaylanıp onaylanmayacağı sorusunu yanıtlarken, "Bu bize değil, tamamen onlara bağlı. İsveç ve Finlandiya savunma bakanlarına atmaları gereken adımları bir an önce atmalarını söyledim. Finlandiya Savunma Bakanı Antti Kaikkonen'i Türkiye'ye davet ettim. Aralık başında gelmesini planlıyoruz. Buradaki görüşmelerde, Finlandiya'nın neler yaptığını oturup konuşacağız" dedi.
Milli Savunma Bakanı Akar, İsveç Başbakanı ve Dışişleri Bakanı'nın, YPG-PYD'nin PKK ile organik, hiyerarşik ve finansal olarak bağlantılı olduğunu ifade ettiği açıklamalarını memnuniyet verici bulduğunu, benzeri açıklamayı Finlandiya hükümetinden de beklediklerini kaydetti. (DHA)
Finlandiya Başbakanı'ndan NATO açıklaması
Türkiye'nin İsveç ve Finlandiya'nın NATO üyeliğine onay verme süreciyle ilgili son açıklama Finlandiya Başbakanı Sanna Marin'den geldi.
Finlandiya Başbakanı Sanna Marin, ülkesinin İsveç’le beraber NATO’ya üye olmak istediğini söyledi.
Münih Güvenlik Konferansı’nda konuşan Marin, Finlandiya’nın İsveç’le beraber NATO’ya üye olma konusunda, nihai onayı vermeyen Türkiye ve Macaristan’a açık mesaj verdiğini kaydetti.
Finlandiya Devlet Başkanı Sauli Niinisto da dün yaptığı açıklamada, ülkesinin NATO üyeliğiyle ilgili sürecin Türkiye'nin elinde olduğunu söylemişti. Finlandiya Parlamentosu'nun NATO'nun kurucu anlaşmalarını 28 Şubat'ta onaylayacağını duyurmasının ardından gazetecilere açıklama yapan Niinisto, Türkiye'nin bu yönde bir karar alması halinde Finlandiya'nın İsveç olmadan NATO üyesi olabileceğini ifade ederek “Adaylık başvurumuzu çekemeyiz ve bunu yapmak istemiyoruz” diye konuşmuştu.
STOLTENBERG, İSVEÇ VE FİNLANDİYA LİDERLERİYLE GÖRÜŞTÜ
Bu arada NATO Genel Sekreteri Jens Stoltenberg, ittifaka üyelik başvurusu yapan İsveç'in Başbakanı Ulf Kristersson ve Finlandiya'nın Cumhurbaşkanı Sauli Niinisto ile görüştü.
Stoltenberg, iki liderle Münih Güvenlik Konferansı kapsamında, Almanya'da bir araya geldi. Görüşmenin ardından sosyal medyadan açıklama yapan Stoltenberg, önceki gün Türkiye'yi ziyaretinin ardından İsveç ve Finlandiyalı liderlerle iyi bir görüşme yaptığını aktardı.
Stoltenberg, NATO müttefiklerinin iki ülkeyi ittifaka davet edip, tarihi bir karar aldığını belirterek "İsveç ve Finlandiya, şu anda başvuru öncesine göre daha güvende. Her iki ülkeyi tam üye olarak karşılamayı sabırsızlıkla bekliyorum" ifadelerini kullandı.
Türkiye, Rusya'nın Ukrayna'yı işgali sonrasında İsveç ve Finlandiya'nın NATO üyeliği için yaptığı başvuruyu henüz onaylamadı. İsveç'teki Kur'an yakma provokasyonu sonrasında iki ülkeyle yürütülen görüşmeler durmuştu ancak Ankara'dan, sadece Finlandiya'nın üyeliğine onay verilebileceği yönünde açıklamalar gelmişti. (Reuters/AA)
Finlandiya nükleer santral çalışmalarını başlattı
Finlandiya'nın başlattığı yeni nükleer santral projesi, Rusya'nın Ukrayna'yı işgali sonrasında ülkenin Rus gazına olan bağımlılığını azaltmayı amaçlıyor.
Uzun süredir ertelenen Olkiluoto Santrali, bu hafta Finlandiya'da test üretimine başladı. Tesis, yaklaşık 15 yıl sonra Avrupa'da açılan ilk yeni nükleer santral oldu.
Finlandiya'da test üretimine başlayan 1,6 gigawatt'lık tesis, programının epey gerisinde ama Avrupa ülkelerinin Rusya'ya olan enerji bağımlılıklarını azaldıkça faaliyetleri hızlanacak. Nihai amaç, Finlandiya'nın elektrik ithalini azaltması ve enerjinin ülkede daha düşük fiyatlardan satılması olacak.
40 YIL SONRA AÇILAN İLK SANTRAL
Olkiluoto, Finlandiya'da kırk yılı aşkın bir süre sonra açılan ilk nükleer santrali unvanını taşıyor. Bu nükleer santral aslında 2009 yılında Eurajoki'de açılacaktı, ancak yaşanan teknolojik sorunlar sebebiyle davalık oldu.
Santrali işleten Fin şirketi TVO tarafından yapılan açıklamada, "Olkiluoto 3, 0.1 GW'nin biraz üzerinde test üretimine başladı. Temmuz ayı sonuna kadar tam üretime geçmeyi planlıyoruz" denildi.
Açıklamada ayrıca "OL3 (Olkiluoto 3), Finlandiya'nın elektrikte kendi kendine yeterliliğini önemli ölçüde artırıyor ve karbon nötrleme hedeflerine ulaşılmasına yardımcı oluyor" eklemesi yapıldı.
Nükleer santralin faaliyetlerine tam olarak başladığında, Finlandiya'nın elektrik talebinin yüzde 14'ünü karşılaması ve Rusya, İsveç ve Norveç'ten ithalat ihtiyacını azaltması bekleniyor.
Fransa, Türkiye'nin Finlandiya kararını memnuniyetle karşıladı
Fransa, Türkiye ve Macaristan'ın Finlandiya'nın NATO'ya katılım protokolünü onaylama niyetlerini açıklamasını memnuniyetle karşıladı.
Fransa Dışişleri Bakanlığından yapılan açıklamada, Türkiye’nin ve ardından Macaristan'ın, Finlandiya'nın NATO'ya katılımına ilişkin protokolü onaylama işlemini gerçekleştireceklerine dair niyetlerini beyan etmelerinin memnuniyetle karşılandığı belirtildi.
Açıklamada, Fransa'nın, İsveç ve Finlandiya'nın NATO'ya müşterek ve ivedi şekilde katılma taleplerini ilk andan bu yana desteklediği vurgulandı.
"İsveç ve Finlandiya, NATO ile önemli ve birlikte çalışabilir askeri yeteneklere sahiptir. Üyelikleri bu sebeple Avrupa-Atlantik bölgesinin ve müttefiklerin güvenliğine belirleyici ölçüde katkı sağlayacaktır" ifadelerine yer verilen açıklamada, savaşın Avrupa topraklarına döndüğü, bir bağlamda NATO'nun güçlenmesinin tüm üyelerinin çıkarına olduğu kaydedildi.
Öte yandan açıklamada, Fransa'nın, NATO'nun Temmuz 2023'te Litvanya'da düzenlenecek Vilnius Zirvesi'nde bu iki yeni müttefiki kabul edebilmesi için Türkiye ve Macaristan'ın İsveç'in katılım protokolünü onaylamasına ilişkin beklentisine yer verildi. (AA)
Finlandiya'nın eski başbakanı Türkiye ile yaşanan NATO krizi ile ilgili konuştu
Eski Finlandiya Başbakanı Alexander Stubb, Türkiye'nin ülkesinin ve İsveç'in NATO'ya resmi başvurusuyla ilgili duyduğu rahatsızlığa yönelik konuştu. Stubb, 'Erdoğan hatırlar, AB sürecinde onları en çok destekleyen bizdik." dedi.
Finlandiya ve İsveç, Rusya'nın Ukrayna'yı işgalinin ardından NATO'ya katılma kararı almış, karar Cumhurbaşkanı Recep Tayyip Erdoğan tarafından tepki görmüştü.
Ancak iki ülkenin NATO üyeliğine Türkiye’den itiraz gecikmedi. Cumhurbaşkanı ve AKP Genel Başkanı Recep Tayyip Erdoğan, İsveç ve Finlandiya’yı ‘terör örgütlerinin misafirhanesi’ olarak nitelerken, üyeliklerini ‘veto etme’ sinyalinde bulunmuştu.
Türkiye ve İsveç-Finlandiya arasında yaşanan kriz gündemdeki yerini korurken, Finlandiya'nın eski başbakanı Alexander Stubb, ülkesinin NATO üyeliği ve Türkiye'nin tutumu ile ilgili önemli açıklamalar yaptı.
'ARKA ODA DİPLOMASİSİYLE ÇÖZÜME KAVUŞACAKTIR'
Bugün CNBC'nin sorularını yanıtlayan Alexander Stubb, Türkiye ile yaşanan krizin 'diplomatik yollar ile çözüleceğine' emin olduğunu söyledi. Stubb, "Eminim bu durum düzeltilecektir" diyerek hem Finlandiya'nın hem de İsveç'in Türkiye'nin Avrupa Birliği'ne katılma hedefinin "destekçileri" olduğunu da sözlerine ekledi.
Eski Başbakan, "Önümüzdeki birkaç gün içinde biraz arka oda diplomasisi olacağını düşünüyorum. Daha önce yaşadığım deneyimlerime göre şunu söyleyebilirim ki; böyle sorunlar genellikle çözüme ulaşıyor." dedi.
NATO'ya yeni üye devletlerin katılımı için tüm üyeler arasında anlaşmaya varılması gerekiyor. Ancak Erdoğan, PKK'ya destek verdiği gerekçesiyle İsveç ve Finlandiya'nın üyeliklerine karşı çıktığını açıklamıştı.
'ERDOĞAN HATIRLAR BİZ VARKEN...'
Stubb, Türkiye'nin AB'ye katılımı için müzakerelerin 1999'da Finlandiya'nın AB başkanlığı sırasında başlatıldığına dikkat çekerken, "Bu tarihi bir andı. Ve eminim ki Cumhurbaşkanı Erdoğan bunu hatırlayacaktır” dedi.
Şu anda Finlandiya'daki Avrupa Üniversitesi Enstitüsü'nde Ulusötesi Yönetim Okulu'nda profesör ve direktör Profesör olan Stubb, Rusya'nın bu duruma tepkisini “oldukça ılımlı” olarak nitelendirdi.
Stubb, "Sanırım nedeni oldukça açık. Rusya, Finlandiya'nın NATO'ya katılımını askeri bir tehdit veya güvenlik tehdidi olarak görmedi" dedi.
“Üç İskandinav devleti olan İzlanda, Norveç ve Danimarka, 1949'dan beri ittifakın üyesi. Dolayısıyla [Rus] tepkisi ılımlıydı ve ılımlı olmaya devam edecek. Biz NATO'ya kimseye karşı katılmayız, kendimiz için katılırız. Bizim için dış güvenlik politikası bir oyun değil” dedi.
Eski Finlandiya başbakanı, Rus enerjisine güvenmeyi de Avrupa'nın stratejik bir hatası olarak nitelendirdi.
Finlandiya ve İsveç, NATO'ya üyelik için resmi başvurularını sundu
Finlandiya ve İsveç, NATO'ya üyelik için resmi başvurularını sundu.
Bu başvurunun ardından yalnızca birkaç hafta sürmesi beklenen katılım takvimi işlemeye başlayacak.
İki ülkenin NATO'ya üye olması için NATO üyesi 30 ülkenin parlamentolarının onayı gerekecek. NATO üyeleri büyük ölçüde İsveç ve Finlandiya'nın birliğe girmesini desteklerken, Türkiye bu duruma karşı çıkıyor.
Diplomatlar, parlamento onaylarının bir yıla kadar sürebileceğini ifade ediyorlar.
Finlandiya başbakanının çılgın parti videosu olay oldu
Gece hayatına düşkünlüğü nedeniyle eleştirilerin hedefi olan 36 yaşındaki Finlandiya Başbakanı Sanna Marin'in sosyal medyaya sızan çılgın parti videosu gündemi sarstı. Muhalefet, başbakanın hemen bir uyuşturucu testine girmesini ve sonuçları kamuoyuna açıklamasını istedi.
Son olarak bir müzik festivalinde çekilen fotoğraflarıyla dikkat çeken Finlandiya’nın 36 yaşındaki başbakanı Sanna Marin, şimdi de bir partideki çılgın danslarıyla gündemde.
Sanna Marin’in arkadaşlarıyla eğlendiği, içki içip dans ettiği partinin videosu sosyal medyaya sızdı. Daha önce festivallere ve barlara giderek devlet işlerini ihmal etmekle eleştirilen Marin’in son videosu olay oldu.
Marin, arkadaşlarıyla eğlendiği çılgın partide yerlerde dans ederek Finlandiyalı rapçi Petri Nygård ve popçu Antti Tuisku’nun şarkılarını bağırarak söylerken görülüyor.
Parti sırasında Marin'in arkadaşlarından birinin "kokain" diye bağırdığı videoda duyuluyor. Marin’in yanında şarkıcı Alma, influencer Janita Autio, televizyon sunucusu Tinni Wikström, YouTuber Ilona Ylikorpi ve Marin’in de üyesi olduğu Sosyal Demokrat Parti’den milletvekili Ilmari Nurminen gibi ünlü isimler de dikkat çekiyor.
'HEMEN UYUŞTURUCU TESTİNE GİRSİN'
Iltalehti gazetesi, bir ev partisinde çekilen videonun ne zamana ait olduğunun bilinmediğini aktardı. Haberde, "Geleneksel siyasetçi figüründen uzak Sanna Marin, büyük ilgi ve tartışma yaratıyor” dendi.
Muhalefetten milletvekilleri, partide uyuşturucu kullanımının açık olduğunu savunarak başbakanın hemen bir uyuşturucu testine girmesini ve sonuçları kamuoyuna açıklamasını istedi.
Marin ise bugün düzenlediği basın toplantısında uyuşturucu kullandığı iddiasını reddederek “Saklayacak bir şeyim yok, şarkı söyleyip dans ettim. Bunların hepsi yasal” dedi. Çok alkol tüketen biri olmadığını da söyleyen Marin, özel videosunun internete sızmasına tepki göstererek "Bunalrın yayınlanmayacağına güvenmiştim" diye konuştu.
Marin, geçen yıl Covid kurallarını ihlal ederek gece yarısı bir eğlence kulübüne gitmesi nedeniyle tepki çekmiş ve özür dilemişti. Marin, daha önce de ülkesinde düzenlenen bir rock festivaline katılmış, deri ceket şort ve botlarıyla dikkat çekmişti.
Türkiye 'veto' edeceğini açıklamıştı! Biden, İsveç ve Finlandiya'dan NATO açıklaması
ABD Başkanı Joe Biden, Finlandiya ve İsveç’in NATO’ya üyeliği için Kongre’ye talimat verdiğini ifade ederek, “Kongre’de her iki ülkenin de NATO üyeliği için onay sürecini başlatıyorum” dedi. Finlandiya Cumhurbaşkanı ise, "Türkiye'nin güvenliğine bağlı olacağız. Türkiye ile görüşmeye açığız" ifadelerini kullandı.
Türkiye, veto edeceğini açıklamasından sonra Hırvatistan'dan da benzer sözler geldi ve İsveç ile Finlandiya'nın NATO üyeliği krizi büyüdü.
Yaşanan bu gelişmelerin ardındansa ABD Başkanı Joe Biden, Beyaz Saray'daki İsveç Başbakanı Magdalena Andersson ve Finlandiya Cumhurbaşkanı Sauli Niinistö ile bir araya geldi.
BİDEN: TALİMAT VERDİM
Görüşmenin sona ermesinin ardından ortak basın açıklaması yapıldı. Biden, ABD’nin Finlandiya ve İsveç’in NATO’ya üyeliğini güçlü şekilde desteklediğini ifade etti.
Finlandiya ve İsveç’in NATO’ya üyeliği için Kongre’ye talimat verdiğini ifade eden Joe Biden, “Kongre’de her iki ülkenin de NATO üyeliği için onay sürecini başlatıyorum” dedi.
İsveç ve Finlandiya’nın NATO’nun tüm şartlarını karşıladığını belirten Biden, “NATO’ya katılan yeni üyeler kimseye tehdit olmamıştır. NATO’nun amacı saldırganlığa karşı savunmadır” ifadelerini kullandı.
TÜRKİYE İLE DİYALOG ÇAĞRISI
Finlandiya Cumhurbaşkanı Sauli Niinistö ise Türkiye ile görüşmeye hazır olduklarını ifade ederek, "Finlandiya her zaman Türkiye ile iyi ilişkileri olmuştur. Terörü her şekliyle lanetliyoruz. Türkiye'nin tüm endişesini gidermeye açığız. Türkiye'nin güvenliğine bağlı olacağız, teröre destek vermiyoruz" dedi.
İsveç Başbakanı Magdalena Andersson da, 200 yıllık bir askeri tarafsızlığın ardından İsveç’in yeni bir yol seçtiğini belirterek, “Rusya’nın Ukrayna’ya gerçekleştirdiği saldırı bizim için her şeyi değiştiren bir andı. İsveç halkının güvenliğini NATO içerisinde en başarılı şekilde korunacağını düşünüyoruz. Her türlü sorunun çözümü için Türkiye dahil tüm NATO üyesi ülkelerle farklı düzeylerde diyalog halindeyiz" ifadelerini kullandı.
ABD Başkanı Biden’dan İsveç ve Finlandiya’ya destek mesajı
ABD Başkanı Joe Biden, Finlandiya ve İsveç’in “tarihi” olarak nitelediği NATO üyeliği başvurularını memnuniyetle karşıladığını bildirdi. Biden yazılı açıklamasında, “Finlandiya ve İsveç’i, tarihin en güçlü savunma ittifakına süratle dahil etmek için ABD Kongresi ve NATO müttefiklerimizle birlikte çalışmayı arzuluyorum” dedi.
İsveç ve Finlandiya’nın ayrıntılı ve kapsayıcı demokratik süreçlerinin ardından NATO’ya katılma yönünde önemli bir karar verdiğini belirten Biden, “NATO, Avrupa ve Kuzey Amerika’da demokratik ilkelere ortak bağlılığımız ve Avrupa ile dünya genelinde barış ve refah vizyonumuzda birleşen bir milyar kişinin güvenliğini garanti altına alıyor. NATO’ya ve 5’inci Madde’ye olan bağlılığım sarsılmaz” ifadelerini kullandı.
"FİNLANDİYA VE İSVEÇ İLE BİRLİKTE ÇALIŞACAĞIZ"
VOA Türkçe'de yer alan habere göre, Finlandiya ve İsveç’in de ABD’nin uzun süredir ve sadık ortakları olduğunu kaydeden Biden, açıklamasını şöyle sürdürdü:
* NATO’ya katılarak, savunma işbirliğimizi daha da güçlendirecekler ve Transatlantik İttifak’ın tamamına faydalar sağlayacaklar. NATO müttefiklerimizle birlikte ABD Baltık Denizi bölgesindeki güçlü tatbikat faaliyetlerini ve varlığını sürdürecek.
* NATO üyeliği başvuruları değerlendirilirken ABD, ortak güvenliğimize her türlü tehdide karşı tetikte kalma, saldırıları ya da saldırı tehditlerini caydırma ve bunlara karşı koymada Finlandiya ve İsveç’le birlikte çalışacak.
* NATO başvuruları ve Avrupa güvenliği konusunda ek istişarelerde bulunmak üzere Finlandiya Cumhurbaşkanı Sauli Niinisto ve İsveç Başbakanı Magdalena Andersson’u yarın Washington’da ağırlamayı dört gözle bekliyorum.
RESMİ BAŞVURU YAPILDI
Finlandiya ve İsveç bugün NATO üyeliği için resmi başvurusunu yaptı. İki ülkenin NATO’daki büyükelçileri, resmi başvuru mektuplarını NATO Genel Sekreteri Jens Stoltenberg’e iletti.
Stoltenberg, büyükelçilerin mektuplarını takdim ettikleri törende, “Bu tarihi bir an. Finlandiya ve İsveç'in NATO'ya katılım taleplerini memnuniyetle karşılıyorum. Sizler bizim en yakın ortaklarımızsınız ve NATO üyeliğiniz ortak güvenliğimizi arttıracaktır" diye konuştu.
ERDOĞAN: NATO'YA GİRMELERİNE 'EVET' DİYEMEYİZ
Türkiye'nin İsveç ve Finlandiya'nın NATO üyeliklerine ilişkin muhalefeti ise sürüyor. Cumhurbaşkanı Erdoğan önceki gün yaptığı açıklamada, Finlandiya ve İsveç’in NATO üyeliğini kastederek, “Türkiye’ye yaptırım uygulayanların bu süreç içerisinde bir güvenlik örgütü olan NATO’ya girmelerine biz ‘evet’ demeyiz” demişti.
Türkiye’nin ardından bir NATO ülkesinden daha Finlandiya ve İsveç’in üyeliğine veto sinyali
NATO içinde Finlandiya ve İsveç’in üyeliğiyle ilgili çatlak büyüyor. Türkiye’nin itirazlarına destek veren Hırvatistan Devlet Başkanı Zoran Milanovic, aynı adımı atabileceğini belirterek uluslararası toplumun dikkatini Bosna Hersek’teki etnik Hırvatların yaşadığı sorunlara çekmeyi amaçladığını söyledi. Milanovic, “Türkiye ulusal çıkarlar için nasıl savaşılacağını gösteriyor” dedi. Dün Brüksel’de düzenlenen NATO büyükelçiler toplantısında da Finlandiya ve İsveç’in üyelik sürecini başlatma konusunda anlaşmaya varılamadığı bildirildi.
Hırvatistan Devlet Başkanı Zoran Milanovic, Finlandiya ve İsveç’in NATO’ya üyeliğini veto etmek için ülkesinin askeri ittifaktaki temsilcisine talimat vermeyi planladığını açıkladı.
Hırvatistan’ın NATO Büyükelçisi Mario Nobilo’ya iki ülkenin NATO’ya katılımının engellenmesi emri vereceğini belirten Milanovic, bu yolla uluslararası toplumun dikkatini Bosna Hersek’te etnik Hırvatların yaşadığı sorunlara çekmeyi ve seçimlerde gereken hakları elde etmelerini sağlamayı amaçladığını belirtti.
Gazetecilere yaptığı açıklamada Milanovic, “Bosna’daki Hırvatlar benim için Rusya-Finlandiya sınırından daha önemli bir konu” dedi.
"TÜRKİYE NASIL SAVAŞILACAĞINI GÖSTERİYOR"
Finlandiya ve İsveç’in yıllardır sürdürdükleri tarafsızlık politikasından vazgeçerek NATO’ya katılma başvurusu yapması, askeri ittifak içinde büyük destek görüyor. Ancak Cumhurbaşkanı Recep Tayyip Erdoğan’ın geçen hafta iki ülkenin üyeliğiyle ilgili yaptığı "Olumlu bir düşünce içerisinde değiliz. İskandinav ülkeleri terör örgütü misafirhanesi gibi" açıklaması ittifakta şok etkisi yaratmıştı.
Hırvatistan lideri, Türkiye’nin açıklamalarına destek vererek “Türkiye ulusal çıkarlar için nasıl savaşılacağını gösteriyor. İstediğini elde etmeden tavrını değiştirmez” diye konuştu.
Finlandiya ve İsveç’in olası NATO üyeliği, Hırvatistan içinde de çatlak yaratmış durumda. Yerel medya, Devlet Başkanı Milanovic’in açıklamalarına rağmen hükümetin iki ülkenin üyeliğini kabul etmeye hazır olduğunu aktardı.
NATO TOPLANTISINDA ANLAŞMA SAĞLANAMADI
Associated Press haber ajansı, dün Brüksel’de bir araya gelen NATO temsilcilerinin Finlandiya ve İsveç’in üyelik sürecini başlatma konusunda bir anlaşmaya varamadığını aktardı. İsimlerini açıklamayan diplomatik kaynaklar, hangi ülkelerin itirazda bulunduğunu açıklamadı.
Kaynaklar, dün NATO'da büyükelçi seviyesinde yapılan toplantıda Türkiye'nin müzakerelerin devam etmesine karşı oy kullandığını öne sürmüştü. Litvanya’nın NATO temsilcisi Deividas Matulionis, toplantıda ülkelerin ulusal güvenlikleriyle ilgili konuları gündeme getirdiğini belirterek “Bu, Türkiye’nin yorumuna bağlı” dedi.
NATO Genel Sekreteri Jens Stoltenberg, dün yaptığı açıklamada tüm konuların gündeme alınacağını ve hızlı bir sonuca ulaşılacağını söylemişti.
Rusya’nın Ukrayna işgali sonrasında NATO’yla işbirliğini artıran Finlandiya ve İsveç’in üyelik sürecinin 8-12 ay arasında sürebileceği belirtiliyor ancak bunun için NATO’nun 30 üyesinin de onayı gerekiyor.
Çekya hükümetinden İsveç ve Finlandiya’nın NATO üyeliğine onay
Çekya Başbakanı Petr Fiala, İsveç ve Finlandiya'nın NATO’ya katılımlarını Çekya hükümeti tarafından onayladığını duyurdu.
Çekya, İsveç ve Finlandiya’nın NATO üyeliğine onay verdi. Çekya Bakanlar Kurulu toplantısının ardından sosyal medya hesabı üzerinden açıklamalarda bulunan Çekya Başbakanı Petr Fiala, İsveç ve Finlandiya'nın NATO’ya katılımlarını Çekya hükümeti tarafından kesin olarak onayladığını duyurdu. Söz konusu kararın yürürlüğe girebilmesi için Temsilciler Meclisi ve Senato tarafından onaylanması gerekiyor.
İsveç ve Finlandiya'nın NATO'ya başvurma kararını memnuniyetle karşıladığını aktaran Fiala, “Putin'in Ukrayna'daki saldırganlığı, her iki ülkeyi de uzun vadeli tarafsızlık politikalarını yeniden gözden geçirmeye ve ittifaka katılmak için başvurmaya zorladı. Bu ülkelerin orduları, birçok kez müttefik kuvvetlerle birlikte ortak tatbikatlara katıldı ve NATO üyeliği için gerekli tüm kriterleri karşılıyorlar. Çek hükümeti hem İsveç'in hem de Finlandiya'nın katılımını kesin olarak onayladı. Şimdi Temsilciler Meclisi ve Senato da onaylamalı. Ancak herhangi bir sorun beklemiyorum” dedi.
"TARİHİ BİR DÖNÜM NOKTASIDIR"
İsveç ve Finlandiya’nın NATO’ya üyelik başvurusu yapmalarının ardından açıklamalarda bulunan Çekya Dışişleri Bakanı Jan Lipavsky ise, “İsveç ve Finlandiya’nın bugün NATO’ya yaptıkları üyelik başvurusu, NATO için olduğu kadar her iki ülke için de tarihi bir dönüm noktasıdır. Birlikte daha da güçlü olacağız. Çek Cumhuriyeti bu ülkelerin NATO’ya katılımlarının onay sürecini mümkün olan en kısa sürede tamamlamak için üst düzey çaba gösterecektir” dedi.
NATO'YA ÜYELİK İÇİN MEVCUT ÜYELER ARASINDA OYBİRLİĞİ SAĞLANMALI
NATO, 1949 yılında 12 kurucu üye ile kurulmasının ardından ABD, Almanya, Arnavutluk, Belçika, Bulgaristan, Çekya, Danimarka, Estonya, Fransa, Hırvatistan, Hollanda, İngiltere, İspanya, İtalya, İzlanda, Kanada, Karadağ, Kuzey Makedonya, Letonya, Litvanya, Lüksemburg, Macaristan, Norveç, Polonya, Portekiz, Romanya, Slovakya, Slovenya, Türkiye ve Yunanistan’ın ittifaka katılması ile üye sayısını 30’a yükseltti.
Bir ülkenin NATO’ya üyelik başvurusunun onaylanabilmesi için başvurunun önce mevcut tüm üye devletlerin hükümetleri tarafından ve ardından da parlamentoları tarafından onaylanması gerekirken, NATO’ya üyelik için mevcut üyeler arasında oybirliği sağlanmalı.
Türkiye, mevcut sorunlar nedeniyle İsveç ve Finlandiya’nın NATO üyeliğine sıcak bakmıyor
Türkiye, Finlandiya ve İsveç’in terör örgütü PKK/YPG’ye verdiği destek ve Türkiye’ye yönelik uyguladığı savunma sanayi yaptırımları nedeniyle iki ülkenin NATO üyeliğine söz konusu sorunlar çözülene kadar onay vermeyeceğini ifade etti.
Türkiye’nin ardından bir NATO ülkesinden daha Finlandiya ve İsveç’in üyeliğine veto sinyali
NATO içinde Finlandiya ve İsveç’in üyeliğiyle ilgili çatlak büyüyor. Türkiye’nin itirazlarına destek veren Hırvatistan Devlet Başkanı Zoran Milanovic, aynı adımı atabileceğini belirterek uluslararası toplumun dikkatini Bosna Hersek’teki etnik Hırvatların yaşadığı sorunlara çekmeyi amaçladığını söyledi. Milanovic, “Türkiye ulusal çıkarlar için nasıl savaşılacağını gösteriyor” dedi. Dün Brüksel’de düzenlenen NATO büyükelçiler toplantısında da Finlandiya ve İsveç’in üyelik sürecini başlatma konusunda anlaşmaya varılamadığı bildirildi.
Hırvatistan Devlet Başkanı Zoran Milanovic, Finlandiya ve İsveç’in NATO’ya üyeliğini veto etmek için ülkesinin askeri ittifaktaki temsilcisine talimat vermeyi planladığını açıkladı.
Hırvatistan’ın NATO Büyükelçisi Mario Nobilo’ya iki ülkenin NATO’ya katılımının engellenmesi emri vereceğini belirten Milanovic, bu yolla uluslararası toplumun dikkatini Bosna Hersek’te etnik Hırvatların yaşadığı sorunlara çekmeyi ve seçimlerde gereken hakları elde etmelerini sağlamayı amaçladığını belirtti.
Gazetecilere yaptığı açıklamada Milanovic, “Bosna’daki Hırvatlar benim için Rusya-Finlandiya sınırından daha önemli bir konu” dedi.
"TÜRKİYE NASIL SAVAŞILACAĞINI GÖSTERİYOR"
Finlandiya ve İsveç’in yıllardır sürdürdükleri tarafsızlık politikasından vazgeçerek NATO’ya katılma başvurusu yapması, askeri ittifak içinde büyük destek görüyor. Ancak Cumhurbaşkanı Recep Tayyip Erdoğan’ın geçen hafta iki ülkenin üyeliğiyle ilgili yaptığı "Olumlu bir düşünce içerisinde değiliz. İskandinav ülkeleri terör örgütü misafirhanesi gibi" açıklaması ittifakta şok etkisi yaratmıştı.
Hırvatistan lideri, Türkiye’nin açıklamalarına destek vererek “Türkiye ulusal çıkarlar için nasıl savaşılacağını gösteriyor. İstediğini elde etmeden tavrını değiştirmez” diye konuştu.
Finlandiya ve İsveç’in olası NATO üyeliği, Hırvatistan içinde de çatlak yaratmış durumda. Yerel medya, Devlet Başkanı Milanovic’in açıklamalarına rağmen hükümetin iki ülkenin üyeliğini kabul etmeye hazır olduğunu aktardı.
NATO TOPLANTISINDA ANLAŞMA SAĞLANAMADI
Associated Press haber ajansı, dün Brüksel’de bir araya gelen NATO temsilcilerinin Finlandiya ve İsveç’in üyelik sürecini başlatma konusunda bir anlaşmaya varamadığını aktardı. İsimlerini açıklamayan diplomatik kaynaklar, hangi ülkelerin itirazda bulunduğunu açıklamadı.
Kaynaklar, dün NATO'da büyükelçi seviyesinde yapılan toplantıda Türkiye'nin müzakerelerin devam etmesine karşı oy kullandığını öne sürmüştü. Litvanya’nın NATO temsilcisi Deividas Matulionis, toplantıda ülkelerin ulusal güvenlikleriyle ilgili konuları gündeme getirdiğini belirterek “Bu, Türkiye’nin yorumuna bağlı” dedi.
NATO Genel Sekreteri Jens Stoltenberg, dün yaptığı açıklamada tüm konuların gündeme alınacağını ve hızlı bir sonuca ulaşılacağını söylemişti.
Rusya’nın Ukrayna işgali sonrasında NATO’yla işbirliğini artıran Finlandiya ve İsveç’in üyelik sürecinin 8-12 ay arasında sürebileceği belirtiliyor ancak bunun için NATO’nun 30 üyesinin de onayı gerekiyor.
Finlandiya Başbakanı'ndan Türkiye açıklaması
Türkiye’nin Finlandiya ve İsveç’in NATO üyeliğine itirazlarıyla ilgili tartışmalar sürerken, İtalya’yı ziyaret eden Finlandiya Başbakanı Sanna Marin’den konuyla ilgili açıklama geldi.
İtalya’nın başkenti Roma’yı ziyaret eden ve İtalyan mevkidaşı Mario Draghi’yle görüşen Finlandiya Başbakanı Sanna Marin, İtalya basınına yaptığı açıklamada Türkiye’yle yaşanan NATO anlaşmazlığına değindi.
Finlandiya ve İsveç NATO’ya üyelik için resmi başvuruda bulunurken Cumhurbaşkanı Tayyip Erdoğan’ın iki ülkeyi veto edecekleri yönündeki açıklaması askeri ittifak içinde büyük tartışma yarattı.
Marin, açıklamasında bu konunun diyalog yoluyla çözüleceğine inandığını belirterek “Bence bu aşamada sakin kalmak, Türkiye’yle ve diğer üye ülkelerle görüşmeler yapmak, var olabilecek soruları yanıtlamak ve yanlış anlaşılmaları düzeltmek önemli” dedi.
Corriere della Sera gazetesine konuşan Marin ayrıca, NATO’nun Finlandiya topraklarına nükleer silah yerleştirme ve kalıcı üs kurma planı olmadığını da söyledi.
"İTALYA ARABULUCU OLMAK İSTİYOR"
Öte yandan İtalya Başbakanı Draghi de, temmuzda Ukrayna savaşıyla ilgili görüşmeler için Türkiye’ye geleceğini açıkladı. Senatoda konuşan Draghi, “Temmuz başında Türkiye’yle ikili görüşmeler için Ankara’da olacağım. Bu, 10 yıl içindeki ilk ziyaret olacak. Ukrayna savaşıyla ilgili diplomatik süreci ve İtalya ile Türkiye arasındaki ilişkilerin güçlendirilmesini ele alacağız” dedi.
İtalya basını, Draghi’nin muhtemelen daha önce “diktatör” dediği Cumhurbaşkanı Erdoğan’la da görüşeceğini aktardı.
BBC Türkçe’nin haberine göre İtalya basınında, Roma yönetiminin İsveç ve Finlandiya'nın NATO üyeliği konusunda Türkiye'yi ikna edebilmek için arabuluculuk yapma niyetinden söz ediliyor. La Stampa gazetesindeki bir analizde, "Marin, Ankara'nın vetosunu önlemek için ABD ile birlikte arabuluculuk yapan İtalya'nın yardımına güveniyor" dendi.
Finlandiya Cumhurbaşkanı Sauli Niinisto ve İsveç Başbakanı Magdalena Andersson, bugün Washington’da ABD Başkanı Joe Biden’la görüşecek.
Finlandiya'dan Türkiye açıklaması
Finlandiya Cumhurbaşkanlığı Ofisi tarafından yapılan açıklamada, “Finlandiya, İsveç ve Türkiye arasındaki resmi düzeydeki görüşmeler yarın devam edecek” ifadeleri kullanıldı.
Türkiye'nin Finlandiya ve İsveç'in NATO üyeliğine itirazları sürerken, üç ülke arasında diplomasi trafiği sürüyor.
Finlandiya Cumhurbaşkanlığı Ofisi tarafından yapılan açıklamada, “Finlandiya, İsveç ve Türkiye arasındaki resmi düzeydeki görüşmeler yarın devam edecek” ifadeleri kullanıldı.
Finlandiya Cumhurbaşkanlığı Ofisi, Türkiye, İsveç ve Finlandiya arasındaki NATO görüşmeleri ile ilgili sosyal medya hesabı üzerinden açıklama yaptı. Ülkeler arasındaki görüşmelerin yarın devam edeceğini belirten Cumhurbaşkanlığı Ofisi, “Finlandiya, İsveç ve Türkiye arasındaki resmi düzeydeki görüşmeler yarın Brüksel'de NATO Sekreterliği'nin ev sahipliğinde devam edecek” dedi.
ABD Temsilciler Meclisi, İsveç ve Finlandiya'nın NATO üyeliğini onayladı
ABD Temsilciler Meclisi, İsveç ve Finlandiya'nın NATO üyeliklerini kabul etti. Tasarı, Kongre'nin üst kanadı olan Senato'da da onaylanacak.
ABD Temsilciler Meclisi, NATO’ya üyelik başvurusunda bulunan İsveç ve Finlandiya'nın ittifaka üyeliklerini öngören karar tasarısını kabul etti.
Temsilciler Meclisi’nin 394 üyesi tasarıya destek verirken Cumhuriyetçi Parti'den 18 üye ret oyu verdi. Tasarı, Kongre'nin üst kanadı olan Senato'da da onaylanacak.
İsveç ve Finlandiya'nın NATO üyeliği yolu, Türkiye’nin geçen ay itirazlarını geri çekmesinin ardından açılmıştı. İki ülkenin üyeliğine NATO’daki 30 ülkenin tümünün parlamentolarının onay vermesi gerekiyor.
Finlandiya Başbakanı Marin'in bir dans videosu daha sızdı
Finlandiya’da gece hayatına düşkünlüğüyle eleştirilerin hedefi olan ve son olarak ev partisindeki çılgın danslarıyla çok konuşulan 36 yaşındaki evli Başbakan Sanna Marin’in bir gece kulübünde erkeklerle samimi şekilde dans ettiği videosu sosyal medyaya sızdı.
Finlandiya’da son ‘çılgın parti’ videosuyla ülke gündemini sarsan 36 yaşındaki Başbakan Sanna Marin’in tartışma yaratacak yeni bir videosu daha ortaya çıktı.
2018’de çocuk sahibi olduğu Markus Räikkönen’le 2020’de evlenen Başbakan Marin’in gece hayatına düşkünlüğü, son dönemde Finlandiya’da büyük tartışmalara yol açtı. Daha önce de festivallere ve barlara giderek devlet işlerini ihmal etmekle eleştirilen Marin'in son olarak arkadaşlarıyla eğlendiği, içki içip dans ettiği partinin videosu olay olmuştu.
Muhalefetten milletvekilleri, başbakanın hemen bir uyuşturucu testine girmesini ve sonuçları kamuoyuna açıklamasını isterken, Marin dün düzenlediği basın toplantısında uyuşturucu kullandığı iddiasını reddederek “Saklayacak bir şeyim yok, şarkı söyleyip dans ettim. Bunların hepsi yasal” demişti.
Tartışmalar sürerken Marin’in yeni bir videosu daha ortaya çıktı. Videoda evli başbakan, bir gece kulübünde bir rock şarkıcısıyla samimi şekilde dans ederken görülüyor. İngiliz Daily Mail gazetesi, görgü tanıklarına göre Marin’in 7 Ağustos’ta kulübe gece 3’e doğru geldiğini, üç ayrı erkekle samimi şekilde dans ettiğini ve erkek arkadaşlarının kucağında oturduğunu aktardı.
Videoda müzisyen Olavi Uusivirta’nın Marin’e sarıldığı, bir ara da boynuna eğildiği görülüyor. 4 yaşında bir kızı olan Marin’i o gece kulüpte gören bir görgü tanığı, “Hâlâ evli olup olmadığını merak ettik. Yüzüğü hâlâ parmağındaydı” dedi. Marin’in kulüpte iki saatten fazla zaman geçirdiği ve sürekli dans ettiği belirtildi.
Fin basınına göre Marin ertesi günkü basın toplantılarında yorgun görünüyordu ve sesi de kısıktı.
Son dönemde parti ve eğlence haberleriyle gündemden düşmeyen Marin’e eleştiriler de giderek artıyor. Rusya’nın Ukrayna işgali sürerken ve Finlandiya NATO’ya girmeye hazırlanırken genç başbakanın eğlenceden eğlenceye koştuğu yönünde sesler yükseliyor.
ABD'den Finlandiya ve İsveç'le NATO görüşmesi
ABD Dışişleri Bakanı Blinken, Finlandiya ve İsveç dışişleri bakanlarıyla görüştü.
ABD Dışişleri Bakanı Antony Blinken, Dışişleri Bakanı Mevlüt Çavuşoğlu ile görüşmesinin ardından, Fin ve İsveçli mevkidaşlarıyla iki ülkenin NATO üyeliklerine ilişkin son durumu görüştü.
ABD Dışişleri Bakanlığı Sözcüsü Ned Price, Blinken’ın Finlandiya Dışişleri Bakanı Pekka Haavisto ve İsveç Dışişleri Bakanı Tobias Billström ile görüştüğünü açıkladı. Price, Blinken’ın iki bakanla görüşmesinde de ABD'nin İsveç ve Finlandiya'nın NATO üyeliğine verdiği desteği yinelediğini ve bu ülkelerle ikili ve transatlantik ortaklığa bağlığını kaydettiğini aktardı.
Bakan Blinken’ın İsveç ve Finlandiya’nın NATO’ya katılmaya hazır olduğunu ifade ettiğini belirten Price, “ABD, diğer müttefikleri de (iki ülkenin NATO’ya) katılmasını süratle onaylamaya çağırıyor” ifadelerini kullandı.
ABD’li bakanın Finlandiya ve İsveç bakanları ile görüşmesinin Dışişleri Bakanı Çavuşoğlu’nun Washington ziyaretinin hemen ardından gelmesi dikkati çekti. ABD-Türkiye Stratejik Mekanizma toplantısında masadaki konulardan biri de bu iki ülkenin NATO’ya katılmasıydı. (AA)
Finlandiya, Türkiye'nin harekete geçmesini bekliyor
Finlandiya Dışişleri Bakanı Pekka Haavisto, NATO üyeliği konusunda Türkiye'nin harekete geçmesini beklediklerini söyledi.
Finlandiya Dışişleri Bakanı Pekka Haavisto, ülkesinin NATO üyeliği hakkında olumlu mesaj aldıkları Türkiye'nin, harekete geçmesini beklediklerini söyledi.
Haavisto, Brüksel'de düzenlenen AB Dışişleri Bakanları Toplantısı'na girerken, gazetecilerin sorularını yanıtladı. Ülkesinin NATO üyeliğiyle ilgili soru üzerine Haavisto, ABD Dışişleri Bakanı Anthony Blinken'ın, bugün Türkiye'yi ziyaret ettiğini hatırlatarak, "Eminim ki ABD'nin mesajı şu: İsveç ve Finlandiya'nın NATO üyeliği ne kadar çabuk olursa o kadar iyi olacaktır" ifadesini kullandı.
Haavisto, 30 NATO ülkesinden Türkiye ve Macaristan'ın katılım protokollerini henüz onaylamadığını anımsatarak, bu iki ülkenin de en kısa sürede onay vereceğini ümit ettiklerini, kendi üzerlerine düşeni yaptıklarını ve kararın NATO ülkelerine ait olduğunu dile getirdi.
Türkiye'nin, İsveç ve Finlandiya'dan şu ana kadar yalnızca Finlandiya'nın üyeliğine olumlu yaklaştığı belirtilen ve bununla ilgili değerlendirmesi sorulan Haavisto, şunları kaydetti:
"Türkiye'den aldığımız mesaj, geçen yaz üçlü muhtırada üzerinde mutabık kaldığımız konuları Finlandiya olarak yerine getirdiğimizdi. Tabii bu olumlu bir mesaj, ancak yine de Türkiye'nin harekete geçmesi gerekiyor." (AA)
Erdoğan, Hollanda Başbakanı Mark Rutte ile NATO krizini görüştü
Cumhurbaşkanı Recep Tayyip Erdoğan, cuma namazı sonrası yaptığı açıklamada, Hollanda Başbakanı Mark Rutte ile bir telefon görüşmesi gerçekleştirdiğini duyurmuştu. O görüşmenin detayları açıklandı.
Edinilen bilgiye göre, görüşmede, İsveç ve Finlandiya’nın NATO’ya üyelik talebi başta olmak üzere bölgesel gelişmeler ele alındı.
Cumhurbaşkanı Erdoğan, görüşmede, İsveç ve Finlandiya’nın NATO’ya üyelik başvuruları konusunda Türkiye’nin meşru endişeleri ve haklı beklentileri bulunduğunu belirtti.
Bu ülkelerin terör örgütü PKK/YPG güdümündeki şahıslarla ve sözde kuruluşlarla temaslarına ve Avrupa Birliğinin de terör örgütleri listesinde yer alan yapılara verdikleri desteğe işaret eden Cumhurbaşkanı Erdoğan, bunun İttifak dayanışmasına ve ikili ilişkilerin ruhuna aykırı olduğunu vurguladı.
Cumhurbaşkanı Erdoğan, Finlandiya ve İsveç’in de üye olmaları halinde bu dayanışma ruhuna uygun olarak söz konusu terör örgütleriyle tüm ilişkilerini sona erdirmelerini beklemenin Türkiye’nin en doğal hakkı olduğunu ifade etti.
ABD'den Türkiye açıklaması: Desteğe hazırız
Türkiye’nin Finlandiya ve İsveç’in NATO üyeliğine itirazlarıyla ilgili tartışmalar sürerken, ABD’den konuyla ilgili yeni bir açıklama geldi.
Beyaz Saray Ulusal Güvenlik Danışmanı Jake Sullivan, Türkiye’nin İsveç ve Finlandiya’nın NATO üyeliğiyle ilgili endişelerinin detaylı bir şekilde ele alınıp giderilebileceğini söyledi.
Sullivan, başkanlık uçağı Air Force One’da gazetecilere yaptığı açıklamada, İsveç ve Finlandiya liderlerinin Cumhurbaşkanı Recep Tayyip Erdoğan’la konuyu doğrudan görüşmeyi planladıklarını ve Washington’ın bu süreci desteklemeye hazır olduğunu kaydetti.
Jake Sullivan, "Cumhurbaşkanı Erdoğan tarafından dile getirilen Türkiye’nin kaygılarının ele alınıp çözülebileceğine inanıyoruz” dedi. Biden’ın konuyla ilgili Erdoğan’la doğrudan temas kurma planı olup olmadığı sorusunu Sullivan, “Şu anda yok” diye yanıtladı.
Biden dün İsveç ve Finlandiya’nın NATO’ya katılım başvurularına desteğini açıklamak için iki ülkenin liderleriyle Beyaz Saray’da bir araya gelmişti. Görüşmenin ardından düzenlenen ortak basın toplantısında Finlandiya Cumhurbaşkanı Sauli Niinistö, Türkiye ile görüşmeye hazır olduklarını ifade ederek, “Finlandiya'nın her zaman Türkiye ile iyi ilişkileri olmuştur. Terörü her şekliyle lanetliyoruz. Türkiye’nin tüm endişesini gidermeye açığız. Türkiye’nin güvenliğine bağlı olacağız, teröre destek vermiyoruz” demişti.
Finlandiya Başbakanı'ndan NATO krizi ile ilgili açıklama: Tarih verdi
Bugün gözler Türkiye, İsveç ve Finlandiya arasında Belçika'nın başkenti Brüksel'de yapılacak mini zirveye çevrilmişken, Finlandiya Başbakanı Sanna Marin'den NATO krizi ile ilgili dikkat çeken Türkiye açıklaması geldi.
Türkiye'nin Finlandiya ve İsveç'in NATO üyeliğine itirazları sürerken, Finlandiya Başbakanı Sanna Marin konuyla ilgili açıklamalarda bulundu.
Marin, Türkiye'nin onları "rehin" tutmak istemesi durumunda kendi ülkesinin de İsveç'in de işleri ilerletmek için yapabileceği çok az şey olduğunu söyledi.
"Katılmamız için herhangi bir engel olmamalı" diyen Finlandiya Başbakanı, çoğu NATO üyesi ülkenin Haziran ayı sonunda Madrid'de yapılması planlanan NATO zirvesinde konunun çözüme ulaşmasını beklediğini yazdı.
GÖZLER BUGÜNKÜ GÖRÜŞMELERDE
Marin, Cumhurbaşkanı Sauli Niinistö'nün NATO'nun Pazartesi günü Brüksel'de Finlandiya, İsveç ve Türkiye arasındaki müzakerelere ev sahipliği yapacağını söylemesini de hatırlatırken, buradaki görüşmelerin önemine dikkat çekti.
Marin ayrıca, Rusya'nın ülkeyi istikrarsızlaştırmak amacıyla sığınmacıları sınıra yönlendirmesi durumunda Finlandiya'nın doğu sınırını kapatabilmesinin önemli olduğunu söyledi. Finlandiya Başbakanı "Doğu sınırındaki tüm kontrol noktalarını kapatmamız ve sığınma işlemlerini başka bir yere taşımamız gerekiyor" dedi.
'ADAY OLMAYACAĞIM' AÇIKLAMASI
Avrupa Birliği Cuma günü yaptığı açıklamada Ukrayna ve komşusu Moldova'nın bloğa üye olmaya aday olmasını desteklediğini söylemişti. Marin, Ukrayna ve Moldova'nın yanı sıra Finlandiya'nın da Kuzey Makedonya ve Arnavutluk'a AB aday statüsü verilmesini desteklediğini söyledi, "AB üyesi olmanın kestirme bir yolu yok, ancak bu ülkeler üyelik müzakerelerine başlayabilir" dedi.
Başbakan Sanna Marin (SDP) Pazar günü gazetecilere verdiği demeçte, 2024 seçimlerinde cumhurbaşkanı adayı olarak durmakla ilgilenmediğini de söyledi.
GÖRÜŞMELER BAŞLIYOR
Öte yandan, Cumhurbaşkanlığı Sözcüsü İbrahim Kalın ve Dışişleri Bakan Yardımcısı Sedat Önal başkanlığında bir heyet bugün Brüksel'e gitti. İki ülkenin terör örgütü PKK'nın Suriye'deki uzantısı YPG konusunda somut adım atması beklentisi bir kez daha gündeme getirilecek.
25 Mayıs'ta Ankara'da gerçekleşen görüşme sonrası taraflar arasında beklentilere ilişkin belge trafiği yaşanmıştı. Brüksel'deki toplantıda, bu belgeler üzerinde görüşmelerde bulunulacak.
Parti videolarıyla tartışma yaratan Finlandiya Başbakanı Marin: Uyuşturucu kullanmadım
Finlandiya'nın 36 yaşındaki Başbakanı Sanna Marin, arkadaşlarıyla şarkı söyleyip dans ettiği videosunun ortaya çıkmasının ardından gelen eleştiriler üzerine uyuşturucu testi yaptırdığını açıkladı.
Finlandiya Başbakanı Sanna Marin, arkadaşlarıyla partide şarkı söyleyip dans ettiği görüntülerin ortaya çıkmasının ardından eleştiri oklarının hedefi oldu. Videoyla ilgili tartışmalar sürerken, gece hayatına düşkünlüğüyle tanınan 36 yaşındaki evli ve bir çocuk annesi başbakanın ay başında bir gece kulübünde erkeklerle samimi şekilde dans ettiği son video da büyük tartışma yarattı.
Muhalefet, daha önce de festivallere ve barlara giderek devlet işlerini ihmal etmekle eleştirilen Marin'in hemen uyuşturucu testinden geçmesi gerektiğini söylemişti.
Eleştirilerin hedefindeki Başbakan Marin'den yeni bir açıklama geldi. Marin, dün gerçekleştirdiği basın toplantısında endişeleri gidermek için önlem olarak uyuşturucu testi yaptırdığını ve sonuçların önümüzdeki hafta çıkacağını duyurdu.
Uyuşturucu kullanmadığını bir kez daha dile getiren Marin, "Yasa dışı hiçbir şey yapmadım. Genç yaşlarımda bile herhangi bir uyuşturucu kullanmadım" dedi. Aralık 2019'dan bu yana iktidarda olan Marin, gerekirse ani karar alıp alamayacağının sorgulanması üzerine "Gecenin bir yarısı ani bir durum yaşandığını bir kez bile hatırlamıyorum. Parti yaptığım günlerde planlı bir toplantı yoktu" diye konuştu.
Marin, dans ettiği anların kaydedildiğini bildiğini, ancak görüntülerin kamuoyuna servis edilmesinden dolayı üzgün olduğunu söyleyerek, "İnsanların boş zaman ve çalışma zamanının ayrılabileceğini anladığına inanıyorum" diye konuştu.
ELBİSESİYLE DE GÜNDEM OLMUŞTU
Marin, geçtiğimiz günlerde de katıldığı festivalde giydiği göz alıcı payetli elbisesiyle gündeme gelmişti. Marin'in elbisesinin ikinci el ve yalnızca 8 euro olduğu belirtilmişti. Daha önce de kıyafetleriyle gündem olan Marin, Temmuz ayı başlarında katıldığı bir rock festivalinde deri ceketi ve yırtık şortuyla manşetlerde yer almıştı.
2019 yılında 34 yaşındayken başbakanlık koltuğuna oturan Marin, ülke tarihindeki en genç başbakan oldu.
Dışişleri'nden İsveç’e 350 sayfalık YPG dosyası: İlk toplantı 26 Ağustos'ta
Türkiye, İsveç, Finlandiya ortak mekanizmasının ilk toplantısı 26 Ağustos’ta Finlandiya’da gerçekleştirilecek. İlk kez terör örgütü YPG’nin PKK’yla bir bütün olduğunu anlatan 350 sayfalık kapsamlı bir rapor hazırlandı. Toplantıya katılacak olan Adalet ve Dışişleri Bakanlığı ile MİT’ten uzman bir heyet, herkesin bildiği 'sırrı' belgeleriyle anlatacak. Raporda, terör örgütü YPG içinde yer alıp yakalanan ve teslim olan teröristlerin ifadeleri ile görsel şemalı bilgiler yer alıyor.
Türkiye’nin NATO üyeliğine teröre karşı somut adımlar atması karşılığında koşullu destek verdiği İsveç’e PKK-YPG’nin bir bütün olduğunun somut delillerle anlatıldığı rapor 26 Ağustos’taki toplantıda sunulacak.
AT-4 TANKSAVARLAR NEREDE KULLANILDI
MİT, Emniyet Genel Müdürlüğü TEM Dairesi Başkanlığı ile Jandarma Genel Komutanlığı İstihbarat Başkanlığının verileri ile mahkeme kararlarından derlenen raporda, PKK-YPG’nin aslında bir elmanın yarısı olduğu somut biçimde anlatıldı.
Suriye’nin doğusu ve kuzeyini işgal altında tutan terör örgütü YPG’ye TIR'lar dolusu gönderilen yardım silahlarının Suriye ile sınırlı kalmadığı, terör örgütünün ihtiyaç duyduğu farklı bölgelere aktarım yaptığı bildirildi. İran, Irak ve Türkiye’deki operasyonlarda ele geçirilen tanksavar füzelerinin Suriye’de Fırat Kalkanı, Zeytin Dalı ve Barış Pınarı harekât bölgelerinde ele geçirilen İsveç menşeli füzelerle aynı kafileden olduğu bilgisi yer aldı.
İYARBAKIR, ŞIRNAK VE HAKKARİ'DEN SONRA SURİYE
NATO menşeli silah ve üniformalarla terörist saldırılar gerçekleştiren ve ana omurgasını PKK-YPG’li teröristlerin oluşturduğu sözde Suriye Demokratik Güçleri (SGD) başındaki isimlerin sıklıkla değiştiği belirtildi. Raporda, bu isimlerden geçen yıl Gara Dağında düzenlenen operasyonda öldürülen Suriye uyruklu Sofi Nureddin kod adlı Halef El Muhammed’in Diyarbakır, Şırnak, Hakkâri kırsalında bulunduğunun altı çizildi.
DAĞLICA VE AKTÜTÜN BASKINLARININ FAİLLERİ
Raporda, YPG’nin başında bir dönem yer alan ve tekrar Kandil’e giden bir diğer ismin de Fehman Hüseyin olduğu, bu teröristin bizzat Hakkâri Dağlıca’da ve Aktütün Sınır Karakolunda 36 askerimizin şehit edildiği saldırılar öncesinde bölgede keşif ve eylem planlaması yaptığı, buna dair görüntülerin terör örgütünün kendi yayın organlarında bile yer aldığı, bu teröristin 1992-99 yıllarında Şırnak kırsalında sözde sorumlu düzeyde faaliyetlerde bulunduğu bilgisine yer verildi. Son olarak Mazlum Kobani kod adlı Ferhat Abdi Şahin’in YPG’nin başında yer aldığı, bu teröristin de Türkiye’de turizm bölgelerindeki bombalı saldırıların gerçekleştirildiği PKK’nın eski sözde Özel Güç sorumlusu olduğu ve çok sayıda kanlı saldırının talimatını verdiği vurgulandı.
ŞEMALI YAPILANMA İSİM İSİM ANLATILDI
Suriye Demokratik Güçleri sözde merkez karargâhının tamamının PKK elebaşlarından oluştuğu bildirilirken, bunların da doğrudan Kandil’deki Murat Karayılan ile Cemil Bayık tarafından kumanda edildiği anlatıldı. Raporda, PKK-YPG bağını somut biçimde anlatan şemalı yapılanmada, yakalanan veya teslim olan teröristlerin mahkemeler huzurunda alınan ifadelerinin birer onaylı suretleri de yer aldı. Haseki’ye bağlı Resulayn ilçesinde SDG içinde faaliyet yürütürken kaçarak Şanlıurfa Ceylanpınar’da güvenlik güçlerine teslim olan Metin kod adlı R.G’nin itiraflarına da ayrıntılı yer verildi.
İSİMLERİ KANDİL BELİRLİYOR
Terörist R.G, SDG’nin komuta kademesinde yer alacak isimlerin doğrudan Kandil’den belirlendiğini, ancak Suriye uyruklu olanların özellikle tercih edilerek sanki Suriye’de rejime baş kaldırmış bir hareket gibi algı yaratılmaya çalışıldığını anlattı. SDG adına gerek ABD, gerekse Esad rejimiyle tüm ilişkilerin Mazlum Kobani tarafından yürütüldüğünü belirten R.G, SGD yürütme komitesinde yer alan 17 kişinin de Mazlum Kobani’nin altında faaliyet yürüttüklerini belirtti.
"SDG’NİN HEDEFİ BÜYÜK KÜRDİSTAN VE TÜRKİYE"
Terörist R.G, “SDG bir kılıftır. Çünkü başındaki ABD’yle görüşmeleri sağlayan tüm yöneticiler PKK’dan buraya gönderilen isimlerdir. Türkiye’nin tepkisini çekmemek için son dönemde alt düzeyde Arap kökenli savaşçıları bünyesine katarak PKK’yla bağı olmadığı imajını vermek istiyor. Arapların yoğun yaşadığı bölgeleri de ABD’nin desteğiyle işgal etmek istiyor. Bize verilen teorik eğitimlerde Suriye’nin kuzeyinde ilan edilen kantonlarla Suriye Kürdistan’ının inşa edilip Amerika tarafından tanınarak ülkede istikrar ortamıyla birlikte bu kez Türkiye’nin hedef alınarak büyük Kürdistan’ın amaçlandığı anlatılıyordu. SDG eliyle işgal edilen Rakka’da büyük yağma ve talan yapıldı. Araplar göçe zorlanırken, mallarına el konuldu” dedi.
İŞTE O İSİMLER
PKK içinde yer alıp şu anda Suriye’de SDG bünyesinde yer alan teröristlerin isim listesi fotoğrafları, Türkiye’de gerçekleştirdikleri saldırılar ve örgüt içindeki konumları da gönderilen dosyada yer aldı. SDG’nin yönetiminde yer alan ve Türkiye’de çok sayıda kanlı saldırılarda yer alan PKK’lı isimler raporda şöyle sıralanıyor:
10 milyonluk kırmızı listede aranan Sefkan kod adlı Serdar Özdemir. Tunceli kırsalında uzun yıllar sorumlu düzeyde faaliyet yürüttü. 37 asker ve sivilin şehit edilmesinden aranıyor.
10 milyonluk kırmızı listede aranan Sabri Ok. KCK’nın Avrupa sorumluluğu yaptı. SDG merkez karar organlarından biri.
10 Milyonluk kırmızı listede aranan Adar Dersim kod adlı Sabriye İlgün. Uzun yıllar Tunceli kırsalında silahlı faaliyet yürüttü. 17 askerimizi şehit etmekten aranıyor.
Welid kod adlı Aldar Halil. Şam’da Abdullah Öcalan’ın uzun yıllar korumalığını yaptı. PYD’nin Kahire’de temsilcilik açması için darbeci General Sisi yönetimiyle görüşmelere katıldı. Sözde Kürt Yüksek Konseyi’nin başında yer aldı. Suriye operatörleri çalışmadığı için Türkiye’deki GSM operatörlerine ait telefon hatlarını kullandıkları kaydedildi.
Halide kod adlı Hanife Hüseyin. 25 yıldan beri PKK’nın dağ kadrosunda faaliyet yürütüyor. Son yapılanmada Kandil tarafından SDG sözde istişare heyetine getirildi.
Renas Gabar. Afrin uyruklu terörist Tunceli ve Karadeniz kırsalında 23 güvenlik görevlisini şehit etmekten aranıyor. Barış Pınarı harekâtı başladığında Resulayn lojistik sorumlusuydu.
Bilal Halep. Şırnak’ın Gabar Dağındaki Seslice Taburuna saldırıda 8 askerin şehit edilip silahlarının gasp edilmesinden aranıyor. Hatay’ın Amanos Dağlarındayken Afrin’in Racu beldesine kaçtı.
Malik Süleyman. Cemşit kod adlı terörist Afrin doğumlu. Şırnak’ın Uludere ve Beytüşebap İlçeleri kırsalında Kato, İncebel, Süvari Halil Dağlarında bölge sorumluluğu yaptı. Beytüşşebap İlçesine düzenlenen ve 10 askerin şehit edildiği saldırıyı planlayıp yönetti. Kobani’deki silahlı teröristlerin başında.
Hüseyin Kahraman. Selim Derik kod adlı terörist Suriye El Malikiye doğumlu. Hakkâri kırsalındaki Cilo, Buzul, Balkaya, İkiyaka dağlarında uzun yıllar bölge sorumluluğu yaptı. PKK’nın silahlı kanadı HPG askeri konsey üyesi. Çukurca’daki Karataş jandarma karakoluna saldırı düzenlenmesi, Çukurca’da yola mayın döşenerek 9 askerin şehit edilmesi, Yeşiltaş karakoluna saldırı sonucu 8 askerin şehit edilmesinden aranıyor. Son olarak Resulayn sorumlusuydu.
İskender Derik. PKK’nın silahlı kolu HPG Askeri Konsey üyesi. PKK’nın Behdinan sahası adını verdiği Hakkâri ile Kuzey Irak’ın Metina bölgesini içine alan bölgenin genel sorumlusuydu. Şemdinli, Çukurca, Yüksekova’da 36 güvenlik görevlisini şehit etmekten aranıyor. Suriye Cezire YPG genel sorumlusuydu.
Azad Simi. Çiya Kobani kod adlı terörist 2007 yılında Dağlıca ve Aktütün karakollarımıza saldırın başındaki isimdi. Suriye’de ABD’nin Özel Operasyonlar Komutanı Tümgeneral Jamie Jarrad ile birlikte Blackhawk UH–60 tipi helikopterle Suriye’nin kuzeyindeki Deyr Ez Zor bölgesindeki incelemelere katılmıştı.
Finlandiya açıkladı: Türkiye ve İsveç'le üçlü toplantı düzenlenecek
Türkiye, İsveç ve Finlandiya’nın NATO üyeliğine yönelik veto kartını göstermeye devam ederken, Finlandiya’dan dikkat çeken bir açıklama geldi.
Rusya’nın Ukrayna’yı işgal etmesinin ardından NATO’ya girmeye hazırlanan İsveç ve Finlandiya’nın üyeliğini veto eden Türkiye, 28-30 Haziran’da İspanya’nın başkenti Madrid’de yapılan NATO Zirvesi’nde ikna edilmiş ve itirazlarını geri çekmişti.
İki ülkeyi teröre destek vermekle suçlayan Cumhurbaşkanı Recep Tayyip Erdoğan, geçen ay sonunda "Terör örgütü uzantılarını ülkemiz aleyhine faaliyetten alıkoymadıkları sürece bizden olumlu yaklaşım beklemesinler" diyerek mutabakata rağmen iki ülkenin NATO üyeliğini veto edebileceklerinin sinyalini vermişti. Dışişleri Bakanı Mevlüt Çavuşoğlu ise "İsveç ve Finlandiya taahhüt ettiklerini yerine getirmedi, henüz bir adım görmedik" diye konuşmuştu.
Konuyla ilgili Finlandiya’dan yeni bir açıklama geldi. Finlandiya Dışişleri Bakanı Pekka Haavisto, dün gazetecilere yaptığı açıklamada İsveç ve Türkiye’yle bu ay sonunda toplantı düzenleyeceklerini duyurdu. “Finlandiya, İsveç ve Türkiye ağustosta Finlandiya’da görüşecek” diyen Haavisto, görüşmede NATO Zirvesi’nde imzalanan memorandumun şartlarının ayrıntılı olarak ele alınacağını ifade etti.
Son olarak İsveç’te terör örgütü PKK şüphelisi bir kişinin sınır dışı edileceği bildirilmişti. 11 Ağustos’ta da İsveç’in Türkiye’nin dolandırıcılık suçundan kırmızı bültenle aradığı bir kişiyi iade etme kararı aldığı açıklanmıştı.
Finlandiya'dan Türkiye'ye sert ifadeler: Erdoğan'ın son sözlerini kabul etmiyoruz
Rusya'nın Ukrayna'yı işgali sonrasında NATO'ya girmek isteyen İsveç ve Finlandiya ile Türkiye arasında yaşanan anlaşmazlık sonrasında Finlandiya'dan, Cumhurbaşkanı Erdoğan'ın son sözlerine çok sert tepki geldi.
İsveç ve Finlandiya ile Türkiye'yi karşı karşıya getiren NATO üyelik sürecinde yeni bir açıklama geldi... Türkiye'nin iki ülkenin NATO üyeliğine halen karşı çıkması ile ilgili olarak Finlandiya Dışişleri Bakanı Pekka Haavisto'dan dikkat çekici bir açıklama geldi. Haavisto, Avrupa'nın güvenliğinin kırılgan olduğunu ve Rusya Devlet Başkanı Putin'in Ukrayna'yla savaşta şiddeti artırdığını söyledi.
Türkiye'nin üyelik sürecini yavaşlatmasının Baltık bölgesindeki güvenliğe zarar verebileceğini söyleyen Haavisto'nun açıklamaları Financial Times'ın manşetlerine taşındı. Gazete, Ankara ile iki ülkenin bir mutabakat anlaşması imzaladığına dikkat çekerken NATO üyeliği için gerekli onayın ise hem Türkiye hem de Macaristan meclislerinden geçmediğini yazdı. Şu ana kadar NATO'nun diğer 28 üyesi Finlandiya ve İsveç'in üyelik sürecini parlamentolarında onayladı.
Finlandiya Dışişleri Bakanı, Erdoğan'ın son açıklamalarına yanıt verdi. 
Haavisto, "Bu güvenlik durumlarında herhangi bir gecikme, Baltık Denizi'nin güvenliği için bir endişe yaratıyor. Biz Macaristan'a da Türkiye'ye de güvenlik açısından çalkantılı bir dönemden geçtiğimizi söyledik ve NATO'nun beşinci maddesi tarafından korunmaya ne kadar erken başlarsak o kadar iyi olur" dedi.
Erdoğan, iki ülkenin de teröristlere ev sahipliği yaptığını açıklamış ve her iki ülkeden de terörle mücadele konusunda sözler almadığı sürece üyeliğe karşı çıktığını duyurmuştu. Haavisto, Cumhurbaşkanı Erdoğan'ın İsveç'e daha fazla yüklendiğini ve Finlandiya ile sorunun olmadığına yönelik açıklamalarını da hatırlattı.
Haavisto, "Cumhurbaşkanı Erdoğan'ın son açıklamaları Finlandiya ve İsveç'in üyelik sürecinin ayrı incelenebileceğini akıllara getirdi. Fakat bu elbette bizim için uygun değil. Bu İsveç tarafından da hoş karşılanmayacaktır" dedi. Fin diplomat, iki ülkenin NATO üyeliği için koordineli bir başvuru süreci başlattığını dile getirirken, "Finlandiya, komşusu olmadan NATO'ya girmeyecektir çünkü bu durumda NATO'nun savunma planı ve ikili askeri iş birliği daha da karmaşık bir hale gelecektir" dedi.
Haavisto, "Bu bizim ulusal güvenliğimiz için iyi olmaz ve ayrıca bu NATO için de kötü bir çözüm olacaktır" yorumunu yaptı.
NATO SÜRECİNDE NE OLMUŞTU?
24 Şubat'ta Rusya'nın Ukrayna'yı işgal etmesiyle birlikte Finlandiya ve İsveç, NATO'ya girmek için başvuru yapmış fakat iki ülkenin başvurusu Türkiye'nin vetosuyla karşılaşmıştı. Başta "terörle mücadelede işbirliği yapmadıkları" gerekçesi olmak üzere birçok konuda Türkiye ile özellikle İsveç karşı karşıya gelirken, taraflar Haziran ayında Madrid'de düzenlenen NATO Liderler Zirvesi'nde orta yolu bulmuştu.
İspanya'nın başkenti Madrid'de Haziran ayında Türkiye-İsveç-Finlandiya bir üçlü anlaşma imzalamıştı.
Taraflar arasında görüşmeler devam ederken, Cumhurbaşkanı Erdoğan'ın son dönemde yaptığı bazı açıklamalar İsveç ve Finlandiya'da rahatsızlık yaratmıştı. Bir süre önce Erdoğan, "Ülkemize verilen sözler tutulana kadar, bu konudaki ilkeli ve kararlı tutumumuzu koruyacağız" demişti.
NATO'dan İsveç ve Finlandiya açıklaması
NATO Genel Sekreteri Jens Stoltenberg, İsveç ve Finlandiya'nın NATO üyelik başvuruları henüz tüm üyelerce onaylanmamış olsa da askeri entegrasyon sürecinin devam ettiğini bildirdi.
NATO Genel Sekreteri Stoltenberg, NATO karargahında düzenlediği basın toplantısında gazetecilerin sorularını yanıtladı.
Stoltenberg, İsveç ve Finlandiya'nın NATO üyelik süreçleri hakkında konuşurken iki ülkenin de Türkiye'nin meşru güvenlik endişelerini ele aldığını ve Madrid Zirvesi'nde imzalanan Üçlü Muhtıra'nın gereklerini yerine getirdiğini söyledi.
"Türkiye Finlandiya'nın NATO üyeliğini onaylamaya hazır." diyen Stoltenberg, bu kararı memnuniyetle karşıladığını, Türkiye'deki seçimlerden önce TBMM kapanmadan onayın verilmesini beklediğini dile getirdi.
Stoltenberg, Macaristan meclisinin de 27 Mart'ta Finlandiya'nın üyeliğini oylama kararını memnuniyetle karşıladığını aktardı.
"ÖNEMLİ OLAN TAM ÜYELİK"
Stoltenberg, "Finlandiya ve İsveç'in aynı anda katılıp katılmamaları değil NATO'ya tam üye olmaları en önemli şey. İsveç de en kısa sürede tam üye olana kadar çalışmaya devam edeceğim." dedi.
İsveç'in üye olacağına olan inancını dile getiren Stoltenberg, İsveç ve Finlandiya'nın davetli ülkeler olarak NATO'daki toplantılara katıldıklarını, NATO'nun sivil ve askeri altyapısına daha fazla entegre olduklarını ifade ederek, şöyle devam etti:
"Bu entegrasyon süreci zaman alacak. Kabiliyet hedefleriyle planlamalar yapıyoruz. Bu entegrasyon süreci, onaylar umduğumuzdan fazla sürdü diye ertelenmiş değil. Türkiye ve Macaristan henüz onaylamamış olsa da askeri entegrasyon devam ediyor. Çünkü davetli ülke olmak demek NATO'nun askeri yapılarına entegre olmak anlamına geliyor."
ÇİN'İN UKRAYNA BARIŞ PLANI
Stoltenberg, Çin Devlet Başkanı Şi Cinping'in Rusya ziyaretinde mevkidaşı Vladimir Putin ile görüşmesi, Çin-Rusya ilişkisi ve Ukrayna için barış planı önerisi hakkındaki soruyu da yanıtladı.
Çin'in Rusya'ya silah verdiğine dair bir kanıt görmediklerini belirten Stoltenberg, Rusya'nın böyle bir talepte bulunduğuna ve talebin Pekin tarafından değerlendirildiğine dair işaretler olduğunu kaydetti.
Stoltenberg, Çin'e bu talebi karşılamaması çağrısını yineleyerek, "Bu gayrimeşru bir savaşı desteklemek olur." diye konuştu.
Çin'in barış planı önerisini değerlendiren Stoltenberg, şunları söyledi:
"Barışçıl çözüm için hangi şartların kabul edilebilir olduğunu belirlemek Ukrayna'nın kararıdır. Çin, Ukrayna'nın bakış açısını anlamalı ve Ukrayna Devlet Başkanı (Volodimir) Zelenskiy ile doğrudan çalışmalıdır. Rusya'nın Ukrayna'daki gayrimeşru savaşının Çin tarafından kınanmadığını hatırlamak gerek. Kalıcı barışa gidecek her türlü adil planı memnuniyetle karşılarım. Çin'in planı nükleer güvenlik, sivillerin korunması gibi desteklediğim bazı olumlu yönler içeriyor. Ukrayna için herhangi bir barış çözümü Ukrayna'nın toprak bütünlüğü ve bağımsızlığını temel almalı." (AA)
ChatGPT'ye sorduk: Finlandiya'da insanlar neden daha mutlu?
Dünya Mutluluk Endeksi'ne göre son altı yıldır Finlandiya dünyanın en mutlu ülkesi seçiliyor. Peki, Finlandiya'daki insanlar neden daha mutlu? Yapay zeka botu ChatGPT'ye sorduk cevapladı.
Bilim insanları tarafından hazırlanan ve Birleşmiş Milletler'in de kabul ettiği Dünya Mutluluk Endeksi'nin detayları açıklandı. Son 6 yıldır listeye ambargo koyan Finlandiya bu yıl da en mutlu ülke seçildi.
Araştırmada Türkiye 106’ncı sırada yer aldı. Irak, Filistin, İran gibi ülkelerin gerisinde kalan Türkiye Mısır, Ürdün ve Kenya gibi ülkelerin de önünde yer aldı.
Türkiye mutluluk liginde geride, peki Finlandiya neden hep birinci? Yapay zeka destekli sohbet botu ChatGPT'ye sorduk cevapladı:
İŞBİRLİĞİ, GÜVEN, KARŞILIKLI SAYGI
Finlandiya'da insanların mutluluk düzeylerinin yüksek olmasına katkıda bulunan çeşitli faktörler vardır. İşte ana nedenlerden bazıları:
Sosyal destek: Fin kültürü, sadece yakın aile ve arkadaşları değil, aynı zamanda iş arkadaşları ve komşuları da içeren sosyal desteğe güçlü bir vurgu yapar. Bu durum Finlandiyalıların işbirliği, güven ve karşılıklı saygıya odaklanarak birbirleriyle etkileşim kurma biçimlerine de yansımaktadır. Bu topluluk duygusu, ülkenin ihtiyaç sahiplerine destek sağlayan güçlü sosyal refah sistemi ile pekiştirilmektedir.
EŞİTLİKÇİ VE ÜCRETSİZ EĞİTİM 
Eğitim: Finlandiya'nın eğitim sistemi yaygın olarak dünyanın en iyilerinden biri olarak kabul edilmektedir. Ezbercilik ve standart testler yerine yaratıcılığı, bağımsız düşünmeyi ve problem çözmeyi vurgular. Finli öğretmenler son derece eğitimli ve saygın profesyonellerdir ve sınıfta yüksek derecede özerkliğe sahiptirler. Eğitim sistemi de son derece eşitlikçidir, öğrenim ücreti yoktur ve tüm öğrenciler için eşit fırsatlar sağlamaya güçlü bir vurgu yapılmaktadır.
DOĞAYA ERİŞİM TEMEL HAK
Doğa: Finlandiya, uçsuz bucaksız ormanları, binlerce gölü ve geniş vahşi alanları ile zengin bir doğal çevreye sahip bir ülkedir. Finlandiya'da doğaya erişim temel bir hak olarak kabul edilir ve neredeyse tüm açık alanlara halkın erişimini garanti eden yasalar vardır. Bu da Finlilere, ruh sağlığı ve refahı üzerinde olumlu bir etkisi olduğu kanıtlanmış olan açık hava rekreasyonu ve rahatlama için geniş fırsatlar sunmaktadır.
EN AZ 25 GÜN TATİL, FAZLA MESAİYE KISITLAMA
İş-yaşam dengesi: Finlandiya nispeten kısa iş günleri ve cömert tatil politikalarıyla bilinir. Standart iş günü genellikle yaklaşık 7,5 saattir ve çalışanlar yılda en az 25 gün ücretli tatil hakkına sahiptir. Ayrıca, zorunlu dinlenme araları ve fazla mesai sınırlamaları da dahil olmak üzere çalışanların haklarını korumak için güçlü yasalar mevcuttur. Bu da Finlilerin iş ve boş zaman arasında sağlıklı bir denge kurmasını sağlamaktadır.
SAĞLIK SİSTEMİNİ KAMU FİNANSE EDİYOR
Sağlık hizmetleri: Finlandiya'nın sağlık sistemi kamu tarafından finanse edilir ve tüm sakinlere evrensel kapsam sağlar. Tıbbi hizmetler genellikle kamu hastaneleri ve klinikleri tarafından sağlanırken, tercih edenler için özel sağlık hizmetleri de mevcuttur. Sistem, düşük bekleme süreleri ve yüksek hasta memnuniyeti seviyeleri ile oldukça verimli ve etkilidir.
Bu faktörler birlikte ele alındığında, Finlandiya'daki insanlar için yüksek bir yaşam kalitesine ve güçlü bir refah duygusuna katkıda bulunmakta.
Hiçbir ülke mükemmel olmasa da Finlandiya'nın sosyal destek, eğitim, doğa, iş-yaşam dengesi ve sağlık hizmetlerinin benzersiz birleşimi, mutluluk ve refahı teşvik eden destekleyici ve olumlu bir ortam yaratmakta.
Finlandiya ve İsveç'te NATO'ya destek artıyor
İsveç merkezli anket şirketi Novus'un yayınladığı anket sonuçlarına göre, NATO'ya katılmak isteyenlerin oranı yüzde 51'e yükseldi. Geçen hafta yapılan ankette bu oran yüzde 45'te kalmıştı.
Novus'ta yayınlanan verilerde, Finlandiya Başbakanı Sanna Marin'in İsveç seyahatinin ardından NATO üyeliğine evet diyenlerin oranında artış görüldü.
Geçen hafta yapılan ankette bu oran yüzde 45 olarak kaydedilirken, yeni yayınlanan ankette bu oran yüzde 51'i gördü.
Novus, evet-hayır oylarının Finlandiya'nın NATO'ya katılma fikriyle değişiklik gösterdiğini duyurdu.
Ankete ilişkin yayınlanan makalede, "23 Mart 2022'de yaptığımız ankette İsveçlilerin yüzde 64'ü Finlandiya katılırsa NATO'ya katılmak istediği görüldü" denildi.
ORTAK BİR AMAÇ OLARAK GÖRÜLÜYOR
Sonuçların değerlendirilmesine ilişkin yayınlanan makalede, Finlandiya ve İsveç'in NATO'ya katılma düşüncesinin ortak bir amaç olarak görüldüğü ifade edildi.
Makalede, "Bu, Sanna Marin'in İsveç ziyareti ve Magdalena Andersson ile birlikte düzenlediği basın toplantısının İsveç ve Finlandiya'nın bunu daha açık bir şekilde ortak bir amaç haline getirdiğini gösterdiği şeklinde yorumlanabilir. Dolayısıyla İsveç'in NATO'ya yönelik olumlu görüşü artıyor çünkü daha fazla insan bunun Finlandiya ile ortak bir dava olacağına inanıyor ve daha sonra İsveç'in üyeliğine daha olumlu bakıyor" ifadeleri kullanıldı.
Rusya, Finlandiya'ya gaz akışını durdurdu
Rusya, ruble ile ödeme yapmayı reddettiği gerekçesiyle Finlandiya'ya doğalgaz tedarikini durdurdu.
NATO üyeliği isteyen Finlandiya ile Rusya arasında ipler geriliyor. Rusya'nın enerji devi Gazprom, Finlandiya'ya gaz tedarikini durdurdu.
Finlandiya'nın "ruble ile ödeme yapmayı kabul etmediği" belirtildi. Finlandiya'da devlete ait doğalgaz iletim sistemi operatörü Gasgrid Finlandiya tarafından yapılan açıklamada da Rus gazının Finlandiya'ya giriş noktası olan Imatra'dan gaz ithalatının bugün durdurulduğu bildirildi. Açıklamada, "Finlandiya gaz piyasasının ihtiyaç duyduğu gaz miktarı, Balticconnector doğal gaz boru hattı giriş noktası üzerinden Finlandiya gaz sistemine ithal edilmektedir. Gasgrid Finlandiya, Balticconnector'da gaz ithalatını yönlendirmiştir ve gaz sistemi şu anda dengededir" ifadeleri kullanıldı.
Fin şirket Gasum tarafından yapılan açıklamada da "Gasum'un tedarik sözleşmesi çerçevesinde Finlandiya'ya doğal gaz arzı kesildi" denildi.
RUSYA, RUBLE İLE ÖDEME İSTİYOR
Daha önce Rus şirket Gazprom Export, Ukrayna'ya saldırıları nedeniyle Rusya'ya uygulanan yaptırımların ardından Avrupa ülkelerinden Rus gazı için ruble ile ödeme talep etmişti, ancak Finlandiya bunu reddetmişti.
Öte yandan, Rusya geçtiğimiz hafta da Finlandiya'ya elektrik tedarikini kesmişti.
İsveç ve Finlandiya'dan ortak Türkiye açıklaması
İsveç ve Finlandiya’dan NATO üyeliği için Türkiye’yle yürütülen görüşmelere ilişkin yeni açıklamalar geldi.
İsveç ve Finlandiya’nın NATO üyeliği konusunda Türkiye’yle temasları sürerken iki ülkeden yeni açıklamalar geldi.
Finlandiya Dışişleri Bakanı Pekka Haavisto, NATO üyelik sürecinde Türkiye ile düzenli iletişim halinde olmaya devam edildiğini ve geçen hafta Türk mevkidaşı Mevlüt Çavuşoğlu ile görüştüğünü söyledi.
Helsinki ziyaretinde Haavisto ile ortak açıklama yapan İsveç Dışişleri Bakanı Tobias Billstrom da, Türkiye ve Macaristan’ın İsveç’in NATO başvurusunu en kısa zamanda onaylamasını umduklarını ifade etti. Billström, "Cumhurbaşkanı Recep Tayyip Erdoğan'ın Başbakanımız Ulf Kristersson ile görüşme talebini kabul etmesini çok iyi bir haber" diyerek Türkiye'nin NATO konusundaki taleplerini karşılamak için çok çalıştıklarını belirtti.
Rusya'nın Ukrayna'yı işgalinin ardından İsveç ve Finlandiya NATO'ya katılmak için resmi başvuruda bulunmuş, ancak Türkiye, teröre destek vermekle suçladığı iki ülkenin adaylıklarına itiraz etmişti. Öte yandan Türkiye, Finlandiya ve İsveç ile 28 Haziran’da NATO’nun Madrid Zirvesi’nde Üçlü Muhtıra imzalayarak iki ülkenin adaylığına yeşil ışık yakmıştı.
Cumhurbaşkanı Recep Tayyip Erdoğan, bugün yaptığı açıklamada “İsveç'in yeni başbakanı randevu talebinde bulundu. Arkadaşlarımıza 'randevu verin, gelsin' dedim. Bizim bu noktadaki düşüncemiz değişmedi. Bu tür cezai müeyyidelere çarptırılmış olan bu teröristleri bunların yakalayıp bize vermeleri lazım. Bunlar bize verilmediği sürece parlamento aşamasında bu iş yürümez” dedi.
Türkiye-İsveç arasında gerilim tırmanıyor: Kuran yakıldı, açıklamaları şaşkına çevirdi
Türkiye ile İsveç arasında NATO üyelik görüşmeleri devam ederken İsveç ve Danimarka vatandaşlığı bulunan Rasmus Paludan isimli siyasetçinin Türkiye'nin Stockholm Büyükelçiği yakınlarında Kuran yakması tansiyonu yükseltti. Sonrasında İsveç'ten gelen açıklamalar ise "bu kadar da olmaz" dedirtti.
Rusya'nın Ukrayna'ya saldırması sonrasında Finlandiya ile birlikte NATO'ya girmek isteyen İsveç ve Türkiye arasında tansiyon dinmek bilmiyor... İsveç'in terörle mücadelede işbirliği yapmadığını açıklayan Ankara, geçen aylarda bu iki ülkenin üyeliklerine çekimser yaklaşırken 2022'nin Haziran ayında İspanya'da düzenlenen NATO Zirvesi'nde Cumhurbaşkanı Erdoğan ikna edildikten sonra süreç başlamıştı.
Fakat Türkiye'nin bazı taleplerinin yerine getirilmemesiyle birlikte Macaristan ile birlikte Türkiye halen bu iki ülkenin NATO üyeliğine son onayı vermezken dün İsveç'in başkentinde gerçekleşen bir eylem tansiyonu daha da yükseltti. Hem İsveç hem de Danimarka vatandaşı olan Rasmus Paludan isimli siyasetçi dün Türkiye'nin Stockholm Büyükelçiliği yakınlarında Kuran'ı Kerim yaktı. Daha önce uluslararası kamuoyuna "gün ve saat" vererek eylemi konusunda bilgi veren Paludan'ın hamlesi hem Türkiye'den hem de İslam dünyasından tepki çekti.
İngiliz haber ajansı Reuters, "Bu eylem, İsveç'in NATO'ya girmesi için Ankara'nın desteğine ihtiyaç duyduğu bir dönemde tansiyonu çok keskin bir şekilde artırdı" yorumunu yaparken Ankara'nın da bu olaya büyük tepki gösterdiğine dikkat çekti.
POLİSE BAHANESİNİ ANLATMIŞ
İsveç Dışişleri Bakanı Billstrom da Twitter'dan, "İsveç'in çok geniş kapsamlı bir ifade özgürlüğü var fakat bu İsveç hükümetinin ya da benim bu fikirleri desteklediğim anlamına gelmez" dedi.
Paludan skandal eyleminden sonra bir açıklama yapmazken, polise yaptığı eylem başvuru izni için, "Protestom İslam ve Türkiye Cumhurbaşkanı Erdoğan'ın İsveç'teki ifade özgürlüğüne müdahale etme çabasına karşı" dediği öğrenildi.
Kuran yakma eylemi sonrasında birçok ülke de tepki gösterdi. Suudi Arabistan, Kuveyt ve Ürdün ile birlikte İran, Birleşik Arap Emirlikleri'nin de aralarında olduğu birçok ülke bu eylemi kınadı.
Macaristan'dan İsveç ve Finlandiya adımı
Macaristan basınına göre hükümet, İsveç ve Finlandiya'nın NATO üyeliklerini mart ayında onaylayabilir.
Macaristan medyasında yer alan ve gelecek hafta gerçekleştirilecek parlamento oturumunun gündemine dayandırılan haberlere göre, Macaristan Parlamentosu mart başında İsveç ve Finlandiya'nın NATO üyeliklerini onaylayabilir.
İsveç ve Finlandiya, Rusya'nın geçen yıl Ukrayna'yı işgal etmesinin ardından NATO'ya üyelik başvurusunda bulunmuş ve ittifaka birlikte katılmak istediklerini belirtmişlerdi. Ancak üye ülkelerin neredeyse hepsinden onay gelirken, Macaristan ve Türkiye hâlâ başvuruları onaylamış değil.
Macaristan Başbakanı Viktor Orban, kasım ayında hükümetin İsveç ve Finlandiya'nın NATO üyelik taleplerini destekleme kararı aldığını söylemişti.
Finlandiya: İsveç ile aynı anda NATO’ya üye olmamız Türkiye’nin elinde
Finlandiya Cumhurbaşkanı Sauli Niinistö, İsveç ile aynı anda NATO'ya girmek istediklerini ve bunun da Türkiye'nin elinde olduğunu söyledi.
Finlandiya Cumhurbaşkanı Niinistö, İsveç Başbakanı Ulf Kristersson ve Norveç Başbakanı Gahr Store ile İsveç'in Harpsund kentinde bir araya geldi. Liderler görüşmenin ardından bir basın toplantısı düzenledi.
Sauli Niinistö, "Finlandiya'nın NATO üyeliği süreci İsveç ile beraber devam ediyor. İsveç ile birlikte el ele NATO'ya girmek istiyoruz. Ama bu konuda bir şey yapamıyoruz, onay Türkiye'nin elinde, Türkiye şu an ne düşünüyor bilemiyorum." ifadelerini kullandı.
"TÜRKİYE İLE GÖRÜŞMELERİMİZ DEVAM EDİYOR"
İsveç Başbakanı Kristersson, Türkiye ile NATO görüşmelerinin devam ettiğini belirterek, "İskandinavya bölgesinin kendine has koşulları var. Aramızdaki işbirliği NATO'ya derinlik kazandıracak. İsveç ve Finlandiya NATO üyesi olunca, bölgemiz NATO'nun en kuzeyi olacak. Türkiye ile de NATO üyeliği görüşmelerimiz devam ediyor." diye konuştu.
"RUSYA ÇOK TEHLİKELİ YÖNTEMLER KULLANIYOR"
Norveç Başbakanı Gahr Store ise Finlandiya ve İsveç'in NATO üyeliğini desteklediklerini ve bu ülkelerin NATO'ya güç katacağını kaydetti.
Store, "Rusya giderek daha öngörülemez bir hale geldi. Rusya'dan İskandinavya ülkelerine yönelik siber savaşı, hibrit savaşı olmak üzere çok farklı ve tehlikeli yöntemler kullanılıyor. Bu açıdan da düşündüğümüzde İsveç ve Finlandiya'nın NATO'ya girebilmesi önemli." dedi. (AA)
Finlandiya'dan Türkiye açıklaması
Finlandiya Dışişleri Bakanı Pekka Haavisto, Türkiye ile NATO üyeliği konusundaki sorunların çözüleceği konusunda iyimser olduğunu ifade ederek, Finlandiya’nın terör örgütü PKK'yı yakından izleyeceğine dair Türkiye'ye güvence verebileceğini aktardı.
İsveç ve Finlandiya’nın terör örgütü PKK/YPG’ye verdiği destek ve savunma sanayine yönelik kısıtlamaları nedeniyle söz konusu iki ülke muhtemel NATO üyeliğine ilişkin Türkiye ile arasında sorunlar henüz çözüme kavuşmadı.
Finlandiya Dışişleri Bakanı Pekka Haavisto, Finlandiya devlet televizyonuna yaptığı açıklamada, Türkiye ile sorunların çözümü için müzakerelerin resmi düzeyde devam edeceğini belirterek, Türkiye ve Finlandiya arasındaki sorunların çözüleceğini tahmin ettiğini fakat müzakerelerde hızlı bir ilerleme beklemediğini ifade etti.
"SORUNLARIN ÇÖZÜLECEĞİ KONUSUNDA İYİMSERİM ANCAK BİRAZ ZAMAN ALABİLİR"
Haavisto, "Birkaç gün önce bunun en azından birkaç gün süreceğini söylemiştim. Temkinli olmak gerekirse, artık bunun birkaç hafta süreceğini söyleyebiliriz. Sorunların çözüleceği konusunda iyimserim, ancak biraz zaman alabilir” dedi. Haavisto, haziran sonunda İspanya’nın başkenti Madrid'de yapılacak NATO zirvesinin üyelik konusundaki son tarih olduğuna dikkat çekti.
FİNLANDİYA, PKK'YI TERÖR ÖRGÜTÜ OLARAK SINIFLANDIRDIÜ
Türkiye, NATO üyeliği konusunda yeşil ışık için Finlandiya ve İsveç’ten, PKK/YPG’nin terör örgütü olarak sınıflandırılması ile terör örgütü ile bağlantılı kişilerin iadesini ve Türkiye’nin terör örgütleri ile mücadele çerçevesinde Suriye’nin kuzeyine düzenlediği operasyonlar nedeniyle uyguladıkları savunma sanayi ambargolarının kaldırılmasını talep ediyor.
Finlandiya’nın Avrupa Birliği (AB) politikasına uygun olarak PKK'yı terör örgütü listesine aldığını vurgulayan Haavisto, dün Cumhurbaşkanı Recep Tayyip Erdoğan ile Finlandiya Cumhurbaşkanı Sauli Niinisto arasındaki telefon görüşmesinde iki liderin Finlandiya'nın terörizme ile mücadelesini ele aldıklarını kaydetti.
"TÜRKİYE'YE KESİNLİKLE BÖYLE GARANTİLER VEREBİLİRİZ"
Finlandiya'nın Türkiye'ye PKK terör örgütüyle muhtemel bağlantıların daha yakından izleneceğine dair güvence verebileceğini ifade eden Haavisto, "Türkiye'ye kesinlikle böyle garantiler verebiliriz. PKK, Avrupa'da terör örgütü olarak listelendiği için Finlandiya topraklarında terör faaliyeti hazırlığına izin vermemek için üzerimize düşeni yapmamız önemlidir" dedi.
Türkiye’nin terör örgütü ile bağlantılı kişilerin Türkiye’ye iadesine değinen Haavisto, "Hukukun üstünlüğünün yapısını netleştirmek önemlidir. Siyasi kararlar yargı sisteminin işleyişini etkileyemez. Bu bizim en başa koyduğumuz bir ilkedir" dedi.
Finlandiya’nın Türkiye’ye uyguladığı silah ambargosuna değinen Haavisto, "Fin silahlarının bilgimiz dışında bir savaşa girmemesi önemlidir" dedi.
Finlandiya Başbakanı Marin'in uyuşturucu testi sonucu belli oldu
Geçtiğimiz günlerde arkadaşlarıyla şarkı söyleyip dans ettiği görüntülerin ortaya çıkmasının ardından uyuşturucu testi yaptıran Finlandiya Başbakanı Sanna Marin’in test sonucu belli oldu.
Finlandiya Başbakanı Sanna Marin, arkadaşlarıyla partide şarkı söyleyip dans ettiği görüntülerin ortaya çıkmasının ardından eleştiri oklarının hedefi olmuş, muhalif milletvekillerinin uyuşturucu testinden geçmesi yönündeki baskıların ardından endişeleri gidermek için 19 Ağustos’ta uyuşturucu testi yaptırmıştı.
MASRAFI KENDİ KARŞILADI, TEST SONUCU BELLİ OLDU
Hükümet tarafından yapılan açıklamada, 36 yaşındaki Marin’in uyuşturucu testinin negatif çıktığı ifade edilerek, hiçbir uyuşturucu maddeye rastlanmadığı aktarıldı. Marin, test masraflarını ise kendi karşıladı.
HANGİ UYUŞTURUCU TESTLERİ YAPILDI?
Marin’in Özel Danışman Iida Vallin basına verdiği demeçte, Marin'in idrar örneğinin kokain, amfetamin, esrar ve opioidler için test edildiğini ifade etti.
HALKTAN ÖZÜR DİLEMİŞTİ
Marin, geçtiğimiz yıl aralık ayında Finlandiya Dışişleri Bakanı Pekka Haavisto'nun Covid-19 testinin pozitif çıktığı gün başkent Helsinki’de sabaha kadar arkadaşlarıyla bir gece kulübünde eğlenmesi birçok vatandaş tarafından tepkiyle karşılanmasının ardından halktan özür dilemişti.
Finlandiya Dışişleri Bakanlığı, 4 Aralık'ta yerel saatle 22.30'da Haavisto'nun Covid-19’a yakalandığını duyurmuş, Bakan Haavisto ile temas halinde olan tüm devlet çalışanlarına kısa mesajla haber verildiğini aktarmıştı. Başbakan Marin ise, Bakanlık tarafından atılan mesajı bir gün sonra gördüğünü ve gece kulübüne gittiği için hükümet yetkililerinin kullandığı telefonu değil, kişisel telefonunu yanına aldığını aktarmıştı.
Bir sosyal medya kullanıcı ise duruma, "Ülkenin başbakanının cep telefonu yanında yoktu ve ulaşılamıyor. Savaş çıkarsa ve Sanna bardaysa Tanrı yardımcımız olsun" ifadelerini kullanarak tepki göstermişti.
"DÜNYANIN EN HAVALI BAŞBAKANI"
Finlandiya parlamentosuna 2015 yılında 29 yaşındayken giren Marin, 2019'da henüz 34 yaşında başbakan olmuş ve dünyanın en genç başbakanı unvanını almıştı. Bu ayın başlarında ise, Alman haber kuruluşu Bild, Marin'i "dünyanın en havalı başbakanı" olarak nitelendirmişti.
Türkiye yalnız kalacak... Macaristan'dan İsveç ve Finlandiya açıklaması
İsveç ve Finlandiya, NATO üyeliği için Türkiye’yi ikna çabalarını sürdürürken, Türkiye dışında NATO genişlemesini onaylamayan tek ittifak üyesi olan Macaristan’dan dikkat çeken bir açıklama geldi.
Türkiye dışında İsveç ve Finlandiya’nın NATO üyeliğini onaylamayan tek ittifak üyesi olan Macaristan’dan konuyla ilgili dikkat çeken bir açıklama geldi.
Finlandiya ve İsveç’in dışişleri bakanları Pekka Haavisto ve Tobias Billstrom, dün yaptıkları ortak açıklamada Türkiye ve Macaristan'ın İsveç'in NATO başvurusunu en kısa zamanda onaylamasını umduklarını ifade etmişti. Bugüne kadar 28 NATO üyesinin parlamentosu iki ülkenin askeri ittifaka üyeliğini onaylarken Türkiye ve Macaristan’daki süreç yakından takip ediliyor.
İki ülkeyi teröre destek vermekle suçlayan Türkiye, Finlandiya ve İsveç ile 28 Haziran'da NATO'nun Madrid Zirvesi'nde Üçlü Muhtıra imzalayarak bu ülkelerin adaylığına yeşil ışık yakmıştı. Ancak Türkiye anlaşmayla ilgili itirazlarını sürdürürken Cumhurbaşkanı Recep Tayyip Erdoğan da dün yaptığı açıklamada “İsveç’in yeni başbakanı randevu talebinde bulundu. Arkadaşlarımıza ‘randevu verin, gelsin’ dedim. Bizim bu noktadaki düşüncemiz değişmedi. Bu tür cezai müeyyidelere çarptırılmış olan bu teröristleri bunların yakalayıp bize vermeleri lazım. Bunlar bize verilmediği sürece parlamento aşamasında bu iş yürümez” demişti.
Finlandiya ve İsveç’in Türkiye’yi ikna çabaları sürerken, Macaristan’dan onay süreciyle ilgili açıklama geldi. Macar bakanlardan Gergely Gulyas, aralık ortasına kadar İsveç ve Finlandiya’nın NATO üyeliğini onaylayacaklarını söyledi.
Rusya’ya yönelik Avrupa yaptırımlarına karşı çıkan Macaristan Başbakanı Viktor Orban’ın, NATO genişleme sürecini onaylama konusunda yavaş davranmayı tercih ettiği belirtiliyor.
Finlandiya, Ukrayna'ya 400 milyon euroluk askeri yardım
Finlandiya Dışişleri Bakanı Pekka Haavisto, Ukrayna'ya 400 milyon euro değerinde ek askeri yardım sağlayacaklarını söyledi.
Haavisto, Brüksel'de gazetecilere yaptığı açıklamada, Ukrayna'ya Finlandiya tarafından yapılan yardımın toplamda 600 milyon euroyu bulacağını kaydetti.
Ukrayna'ya desteğin önemine değinen Haavisto, Kiev'e 400 milyon euro değerinde ek askeri yardım sağlayacaklarını belirtti.
11 ÜLKEDEN DESTEK AÇIKLAMASI
Estonya, Polonya, Litvanya, Letonya, Birleşik Krallık, Almanya, Danimarka, Çekya, Slovakya, Hollanda ve İspanya'dan oluşan 11 ülke de 19 Ocak'ta Estonya'da bir araya gelerek Ukrayna'ya desteklerini açıklamıştı.
Finlandiya Başbakanı Sanna Marin'in yeni videosu çıktı: Bu kez de bir kadınla samimi görüntüleri dikkat çekti
Son dönemde sosyal medyada sızan parti videolarıyla gündemden düşmeyen Finlandiya Başbakanı Sanna Marin'in yeni görüntüleri ortaya çıktı. Marin'e bu kez ülkesinin eski güzellik kraliçesinin eşlik ettiği görülüyor.
Geçtiğimiz günlerde arkadaşlarıyla şarkı söyleyip dans ettiği görüntülerin ortaya çıkmasının ardından uyuşturucu testi yaptırılmaya zorlanan Finlandiya Başbakanı Sanna Marin'in yeni görüntüleri ortaya çıktı.
Gece hayatına düşkünlüğü nedeniyle eleştirilerin hedefi olan 36 yaşındaki Finlandiya Başbakanı Sanna Marin'in geçtiğimiz haftada da görüntüleri çıkmış hatta evli olmasına karşın bir erkekle yakın şekilde dans etmesi gündem olmuştu.
Bu tartışmalar sürerken, Marin'in bu kez de bir kadınla samimi şekilde dans ettiği görüntüler sosyal medyaya sızdırıldı.
ESKİ GÜZELLİK KRALİÇESİ ÇIKTI
İngiliz basını, 'Finlandiya'nın parti düşkünü başbakanı' başlığıyla görüntüleri yayınlarken, Marin'in yanındaki kişinin Finlandiyalı sosyal medya fenomeni Sabina Särkkä olduğu belirtildi.
Marin daha önce, bir gece kulübünde 38 yaşındaki Finlandiyalı şarkıcı Olavi Uusivirta ile yakın bir şekilde dans ederken görüntülenmiş, ikilinin yakın dansı dikkat çekmişti. O gece kulüpte olanlar, Marin ile ilgili “Hâlâ evli olup olmadığını merak ettik. Yüzüğü hâlâ parmağındaydı” demişti.
Bu kez da Sabina Särkkä ile çekilen görüntüler sonrası gözler Sanna Marin'e çevrildi.
2012 Miss World yarışmasında Finlandiya'yı temsil eden eski güzellik kraliçesi Särkkä ülkesinde oldukça popüler bir isim. Särkkä, sadece altı gün önce bir Instagram hikayesinde kocası Ossi Kivimäki ile ayrıldıklarını açıklamıştı.
Finlandiya, İsveç olmadan NATO'ya katılım seçeneğini değerlendiriyor
Finlandiya Dışişleri Bakanı Haavisto, İsveç'te Türkiye'nin Stockholm Büyükelçiliği yakınında Kur'an-ı Kerim yakılması sonrasında, NATO'ya üyelik sürecinde Türkiye ile görüşmelerin nasıl ilerleyeceğine dair yeni bir açıklama yaptı.
Finlandiya Dışişleri Bakanı Pekka Haavisto, Finlandiya'nın İsveç olmadan NATO'ya katılmayı düşünmesi gerektiğini kaydetti.
Finlandiya haber ajansı YLE'nin haberine göre, Haavisto, İsveç'te Türkiye'nin Stockholm Büyükelçiliği yakınında Kur'an-ı Kerim yakılması ve terör örgütü PKK/YPG'nin provokasyonları üzerine NATO'ya üyelik sürecinde Türkiye ile imzalanan Üçlü Muhtıra'nın bundan sonra nasıl ilerleyeceğine dair yerel basına açıklama yaptı.
Haavisto, NATO'ya katılım sürecinde Finlandiya'nın İsveç ile aynı hızda ilerlemesi gerekip gerekmediği sorusuna, "Helsinki gerekirse bu stratejiyi yeniden düşünmeli. Elbette her iki ülkenin güvenliği açısından bakıldığında, bu kesinlikle bir numaralı seçenek" ifadelerini kullandı. Bakan Haavisto, öte yandan, durumu yeniden değerlendirmeye hazır olmaları gerektiğinin altını çizdi.
Türkiye'nin İsveç'te yaşananlar konusunda "şokta ve kızgın" olduğunu, bunun da Türkiye ile müzakereyi zorlaştırdığını belirten Haavisto, "Bu protestocular, Finlandiya ve İsveç'in güvenliğiyle oynuyor. Amaçları Türkiye'yi kışkırtmak ve kamuoyu söylemini etkilemek" değerlendirmesini yaptı.
Haavisto, Finlandiya, İsveç ve Türkiye'nin ilkbaharda olası bir üçlü toplantı hakkında görüşmeler yaptığını ifade etti. (AA)
Türkiye, İsveç ve Finlandiya toplantısı süresiz olarak iptal edildi
Türkiye, İsveç ve Finlandiya arasındaki üçlü mekanizma toplantısı süresiz bir şekilde iptal edildi.
Ankara'nın talebi üzerine Türkiye, İsveç ve Finlandiya arasındaki üçlü mekanizma toplantısı süresiz bir şekilde iptal edildi.
Bir sonraki toplantının Şubat ayında Brüksel'de yapılması planlanıyordu.
FİNLANDİYA: TEMASLARIMIZ SÜRECEK
Finlandiya Dışişleri Bakanı Pekka Haavisto, yaşanan krizler nedeniyle Türkiye'yle görüşmelere ara vereceklerini açıklamıştı. Haavisto, Türkiye, İsveç ve Finlandiya arasındaki üçlü görüşmelere gerilim yatışıncaya kadar birkaç hafta ara vermenin herkes için daha iyi olacağını söylemişti.
Finlandiyalı bakan, Türk mevkidaşı Mevlüt Çavuşoğlu'yla da görüştüğünü belirterek Türkiye'de seçimler nedeniyle gündemin yoğun olduğunu ancak NATO görüşmelerinin devam etmesini umduklarını kaydetti. İsveç olmadan görüşmelere devam etmeyi düşünmediklerini ifade eden Haavisto, Türkiye’yle temasın da önceden olduğu gibi süreceğini bildirdi.
ERDOĞAN: HERHANGİ BİR DESTEK GÖREMEYECEK
Cumhurbaşkanı Tayyip Erdoğan, dün yaptığı açıklamada “İsveç Müslümanların dini inancına saygı gösteremiyorsa bizden NATO konusunda herhangi bir destek göremeyecek” demişti.
Finlandiya: Türkiye'yle görüşmelere ara veriyoruz
İsveç'in başkenti Stockholm'deki Türkiye Büyükelçiliği yakınlarında Kuran yakılmasından sonra kriz derinleşirken, Finlandiya'dan Türkiye'yle yürütülen NATO görüşmelerine ilişkin çarpıcı açıklamalar geldi.
İsveç’teki Türkiye Büyükelçiliği yakınlarında aşırı sağcı siyasetçi Rasmus Paludan’ın Kuran’ı Kerim yakması, Türkiye’nin İsveç ve Finlandiya’nin NATO üyeliğine onayını zora sokarken Finlandiya’dan yeni açıklamalar geldi.
Finlandiya Dışişleri Bakanı Pekka Haavisto, son kriz nedeniyle Türkiye’yle görüşmelere ara vereceklerini açıkladı. Haavisto, Türkiye, İsveç ve Finlandiya arasındaki üçlü görüşmelere gerilim yatışıncaya kadar birkaç hafta ara vermenin herkes için daha iyi olacağını sözlerine ekledi.
Finlandiyalı bakan, Türk mevkidaşı Mevlüt Çavuşoğlu’yla da görüştüğünü belirterek Türkiye’de seçimler nedeniyle gündemin yoğun olduğunu ancak NATO görüşmelerinin devam etmesini umduklarını kaydetti. İsveç olmadan görüşmelere devam etmeyi düşünmediklerini ifade eden Haavisto, Türkiye'yle temasın da önceden olduğu gibi süreceğini bildirdi.
Cumhurbaşkanı Tayyip Erdoğan, dün yaptığı açıklamada "İsveç Müslümanların dini inancına saygı gösteremiyorsa bizden NATO konusunda herhangi bir destek göremeyecek" demişti.
Çavuşoğlu: İsveç ve Finlandiya teröre desteği kesmeli
Dışişleri Bakanı Mevlüt Çavuşoğlu, Filistin'e gerçekleştirdiği ziyarette ev sahibi mevkidaşı Riyad el-Maliki ile basın toplantısı düzenledi.
Dışişleri Bakanı Mevlüt Çavuşoğlu Filistin ve İsrail'e ziyaretlerinin ilk durağında konuştu.
Çavuşoğlu, Filistinli mevkidaşı ile düzenlediği ortak basın toplantısında, İsrail ile ilişkilere değinirken, "Normalleşme sürecine girdik. İsrail ile karşılıklı büyükelçi atamayı konuşacağız" dedi. Çavuşoğlu, "İsrail'le ilişkilerin normalleşmesinde Filistin yönetimiyle eşgüdümü sürdürüyoruz. Filistin davasına desteğimiz İsrail'le ilişkilerimizin seyrinden tamamen bağımsızdır." ifadelerinde de bulundu.
Çavuşoğlu, İsveç ve Finlandiya'nın NATO sürecine ilişkin ise "İsveç ve Finlandiya teröre desteği kesmeli, somut adım için yazılı mutabakat istiyoruz" dedi.
Öte yandan, Dışişleri Bakanı Mevlüt Çavuşoğlu, 2008 yılında başlayan gerginlikten bu yana İsrail’i ziyaret eden ilk üst düzey Türk yetkili olacak.
Bakan Çavuşoğlu'ndan İsveç ve Finlandiya açıklaması
Dışişleri Bakanı Mevlüt Çavuşoğlu, Türkiye'nin İsveç ve Finlandiya’nın NATO üyeliğine itirazlarıyla ilgili açıklamasında “Bizim onlardan isteklerimiz, beklentilerimiz mümkün olmayan bir şey değil ki, teröre destek veriyorsunuz, vermeyin” dedi.
Bir dizi ziyaret ve açılışa katılmak üzere Malatya’ya giden Dışişleri Bakanı Mevlüt Çavuşoğlu, katıldığı toplantıda gündeme ilişkin değerlendirmelerde bulundu. Kolay bir coğrafyada yaşamadıklarını belirten Çavuşoğlu, “Arabuluculuk, diyalog ve işbirliği denildiğinde herkesin aklına Türkiye geliyor. Arabuluculuk yapmak, barışı tesis etmek, savaşları durdurmak kolay bir şey değil. Bunun için güçlü bir liderlik gerekiyor. Güçlü devlet ve güçlü bir diplomasi. İşte bizim dünyanın gıptayla baktığı güçlü bir liderimiz var; Cumhurbaşkanımız Recep Tayyip Erdoğan” dedi.
İsveç ve Finlandiya’nın NATO üyeliği ile ilgili sürece de değinen Bakan Çavuşoğlu, Türkiye’nin güvenliğinin söz konusu olduğu durumlarda verecek tavizlerinin olmadığını ifade etti. İsveç ve Finlandiya’nın NATO üyelikleri konusunda da bu anlamda sapasağlam durduklarını kaydeden Çavuşoğlu, şunları söyledi:
“Bizim onlardan isteklerimiz, beklentilerimiz mümkün olmayan bir şey değil ki, teröre destek veriyorsunuz, vermeyin. Teröristleri ülkenin kapılarını açıyorsun, barındırıyorsun, her türlü faaliyetlerine izin veriyorsun, terörizmin finansmanına göz yumuyorsun, çocukların Kandil’e, Suriye’ye, o bölgelere zorla götürülmesine vesile oluyorsun, onların bu çalışmalarına fırsat veriyorsun, engellemiyorsun. İkincisi müttefik olmak istiyorsan, Türkiye’yi düşman bir ülke gibi göremezsin, terörle mücadelesinden dolayı ambargo uygulayamazsın. Bunları uygularım dersen NATO’ya da üye olamazsın bu kadar basit. Biz, Yunanistan gibi Makedonya’ya 'ismini değiştir' demiyoruz. İsmini değiştirmek bir ülkeye için ne kadar zor biliyorsunuz. Bir millet için bunu kabul etmek ne kadar zor biliyorsunuz. Yunanistan bu şımarıklığı yaparken, 12 sene Makedonya’nın NATO’ya üyeliğini engellerken neredeydiniz?”
'ÇEKİNGEN BİR TÜRKİYE YOK'
Dışişleri Bakanı Çavuşoğlu, artık ‘bekle gör’ politikasının olmadığını belirterek, “Her alanda güçlü olmamız lazım. Barışı tesis etmek için de ülkemize yönelik oluşacak bir tehdidi bertaraf etmek içinde güçlü olmalıyız. Savunma sanayimiz, kahraman ordumuz, milletimizin dirayeti diplomasimizin arkasındaki en büyük güçtür. Çıkarlarımızı, güvenliğimizi korumak için Suriye’de, Irak’ta, Libya’da her yerde varız. Sahada varız ama her şeyden önce de o ülkelerin huzuru ve istikrarı için varız. Azerbaycan’ı destekledik, yanında durduk ve yanında durmaya devam edeceğiz. Artık ‘bekle gör’ politikası yok. Çekingen bir Türkiye yok. Artık krizlerin çözümünde özgün ağırlığı olan bir Türkiye var” diye konuştu.
'SEÇİMLER ZAMANINDA YAPILACAK'
2023 seçimlerinin de zamanında yapılacağını söyleyen Çavuşoğlu, “Ne diyorlar ‘sistemi değiştirelim hemen seçime gidelim'. Seçimin tarihi nettir. Artık kafasına esen seçim isteyemez. Seçim tarihi belli, 2023 Haziran’da. Cumhur İttifakı olarak adayımız da belli, bizim adayımız liderimiz Recep Tayyip Erdoğan. Halkın huzuruna çıksın, er meydanı ortada. Seçim takviminde bir yıldan az bir süre kaldı” dedi.
Finlandiya'dan Türkiye açıklaması: İlerleme sağlıyoruz
NATO içinde krize neden olan Türkiye’nin Finlandiya ve İsveç’in üyeliğine itirazlarıyla ilgili Finlandiya’dan dikkat çeken bir açıklama geldi. Üst düzey bir Fin diplomat, hafta başında Brüksel’deki NATO karargahında düzenlenen toplantılarda olumlu bir hava ortaya çıktığını söyledi. Diplomat, Türkiye’nin kaygılarına yol açan “teknik meselelerin” hızlıca çözülebileceğini ifade etti.
Türkiye’nin Finlandiya ve İsveç’in NATO üyeliğine itirazları, askeri ittifak içinde tartışma yaratmaya devam ediyor.
Finlandiya, krizin aşılması için Türkiye’yle süren görüşmeler konusunda iyimser olduğunu açıkladı. Üst düzey bir Fin diplomat, dün yaptığı açıklamada bu hafta Brüksel’deki NATO karargahında düzenlenen toplantılarda “bir çözüm bulma yönünde istek olduğunu" ifade etti.
Tarafların bir anlaşmaya giderek yaklaştığını kaydeden diplomat, “Üst düzey yetkililer çözüm konusundaki isteklerini ifade ettiler. İlerleme sağlıyoruz” dedi. Adını açıklamayan diplomat, Türkiye’nin itirazlarının Finlandiya’dan ziyade İsveç’le ilgili olduğunu da kaydetti. Diplomat, Türkiye’nin kaygılarına yanıt niteliğindeki “teknik meselelerin” hızlıca çözülebileceğini ifade etti.
Öte yandan görüşmelerle ilgili konuşan Batılı bir diplomat da Türkiye, Finlandiya ve İsveç arasında yeni bir temas planlanmadığını aktardı.
TEMSİLCİLER BRÜKSEL'DE GÖRÜŞMÜŞTÜ
Belçika'nın başkenti Brüksel'deki NATO Karargahı’nda pazartesi günü görüşme gerçekleştiren Türkiye, İsveç ve Finlandiya temsilcileri, iki kuzey Avrupa ülkesinin ittifaka katılma sürecinde ilerleme kaydedebilmek için Türkiye’nin gündeme getirdiği güvenlik endişelerini ele almıştı.
Finlandiya Cumhurbaşkanı Sauli Niinistö ise Türkiye ile yürütülen görüşmelerde beklenen düzeyde ilerleme olmadığını belirterek Finlandiya’nın Eylül ayından önce NATO’ya üye olmasının mümkün olmadığını söylemişti.
Türkiye, iki ülkenin PKK’ya destek verdiği ve silah ambargosu uyguladığı gerekçesiyle Finlandiya ve İsveç’in NATO üyeliğine karşı çıkıyor. İttifak içinde büyük krize neden olan Türkiye’nin vetosuyla ilgili geçen ay Ankara’da İsveçli ve Finlandiyalı heyetlerin katılımıyla düzenlenen görüşmelerde ilerleme sağlanamamıştı.
Finlandiya Başbakanı Sanna Marin gözyaşlarına boğuldu
Son dönemde basına sızan videoları nedeniyle başı dertten kurtulmayan Finlandiya Başbakanı Sanna Marin, kendini açıklamak isterken gözyaşlarına boğuldu. Konuşmasına gözyaşları içinde devam eden Marin, 'Ben de bir insanım' diyerek kendini savundu.
Son dönemde sosyal medyada sızan parti videolarıyla gündemden düşmeyen Finlandiya Başbakanı Sanna Marin, son olarak makam odasında çekilen görüntüler yüzünden zor durumda kalmıştı.
Arka arkaya sızan görüntüleri nedeniyle zor günler geçiren Başbakan, bugün katıldığı bir konferansta gözyaşlarına boğuldu.
SEYİRCİLER ALKIŞLARLA DESTEK OLDU
Marin, konuşması sırasında, "Bu geçen hafta hayatımda hiç kolay olmadı. Dürüst olmak gerekirse oldukça zordu. Yine de insanların boş zamanlarımızda ne yaptığımızdan çok ne yaptığımıza, işimize odaklandığını düşünmek istiyorum." dedi. Marin, sözleri sırasında gözyaşlarına boğulurken, o anda seyirciler arasında da alkış koptu.
Marin, gözyaşları içinde 'Ben de bir insanım' derken, kendisini dinlemeye gelenlerin ona destek verdiği görüldü.
Konuşmasına gözyaşları içinde devam eden Başbakan, "Ben de bazen, bu kara bulutların ortasında eğlenmeyi ve neşeyi özlüyorum." dedi. Bugüne kadar basına yansıyan tüm fotoğraf ve videoların 'özel ve kişisel hayatı' olduğunu vurgulayan Marin, görevlerini aksatmadığını da ifade etti.
FİNLANDİYA POLİSİNDEN SORUŞTURMA AÇIKLAMASI
Öte yandan, Finlandiya polisi, Başbakan Sanna Marin'in şikayette bulunulan parti videoları hakkında işlem başlatmayacağını açıkladı.
Fox News'in haberine göre, Helsinki emniyetinden yapılan açıklamada, Marin'in videolardaki davranışları hakkında üç şikayet alındığı ve videonun içeriği hakkında ön inceleme yapıldığı belirtildi.
Müfettiş Teemu Jokinen, videolarda suç sayılacak herhangi bir davranışın görülmediğini, videolarla ilgili işlem başlatılmayacağını söyledi.
NE OLMUŞTU? 
Marin'in milletvekili Ilmari Nurminen, medya sunucusu Tinni Wikström ve model Sabina Särkkä dahil ünlü Fin simalarla eğlendiği videolar, sosyal medyada yayımlanmıştı.
Sızdırılan görüntülerde, Marin'in arkadaşlarıyla "çılgınca" dans etmesi ve şarkı söylemesi, arka planda insanların "kokain" diye bağırması dikkati çekmişti.
Marin'in koalisyon ortağı Merkez Partisinden Fin milletvekili Mikko Karna, görüntüler üzerine Twitter'dan Marin'i uyuşturucu testi yaptırmaya ve sonuçları halka açıklamaya çağırmıştı.
Sızdırılan görüntüler, sosyal medyada tartışmaya yol açarken Marin'i bazıları sorumsuzca davranmakla eleştirmiş, bazıları ise bunun 36 yaşındaki başbakanın popülerliğini artırdığını savunmuştu.
Başbakan Marin, düzenlediği basın toplantısında, "yasal koruma" için uyuşturucu testi yaptırdığını açıklamıştı. Arkadaşlarıyla alkol aldığını vurgulayarak uyuşturucu kullanmadığını belirten Marin, yasa dışı bir şey yapmadığını söylemişti. Marin'in uyuşturucu testinin sonucu negatif çıkmıştı.
Bu arada, Finlandiyalı kadınlar dans ederken ve parti yaparken çektikleri videolarını sosyal medya hesapları üzerinden "Sanna ile dayanışma" etiketiyle paylaşarak Marin'e destek olmuştu.
Finlandiya Başbakanı Sanna Marin'in makam odasında çekilen fotoğraf kriz çıkardı
Geçtiğimiz günlerde arkadaşlarıyla şarkı söyleyip dans ettiği görüntülerin ortaya çıkmasının ardından uyuşturucu testi yaptırılmaya zorlanan Finlandiya Başbakanı Sanna Marin bu kez makam odasında çekilen fotoğrafları yüzünden özür dilemek zorunda kaldı.
Son dönemde sosyal medyada sızan parti videolarıyla gündemden düşmeyen Finlandiya Başbakanı Sanna Marin'in başı dertten kurtulmuyor. Bir hafta içerisinde gece kulübünde ayrı ayrı bir erkek ve bir kadınla sarmaş dolaş görüntüleri basına sızan Marin, bu kez makam odasında çekilen fotoğraflarıyla gündem oldu.
Marin'in iki arkadaşının Başbakan'ın resmi konutunda çekilen yarı çıplak öpüşürken fotoğrafları basına sızınca ülke karıştı. Görüntünün, Marin'in resmi hükümet duyurularını yaparken kullandığı çalışma alanında çekildiği anlaşılınca Başbakan özür dilemek zorunda kaldı.
MAKAM ODASINDA ÇEKİLDİĞİ ORTAYA ÇIKTI
Basına sızan görüntüde, Marin'in uluslararası video konferanslara katıldığında ve genellikle diğer Avrupa Birliği ve dünya liderleriyle konuştuğunda masasında duran 'Finlandiya' yazılı kartın da yer alması dikkat çekti.
36 yaşındaki Marin, bugün yaptığı açıklamada, böyle bir fotoğrafın asla çekilmemesi gerektiğini kabul ederken, özür diledi.
Son günlerde Helsinki'de arkadaşlarıyla samimi bir şekilde dans ettiğini gösteren videolar yüzünden eleştiri oklarının hedefinde olan Marin'e tepkiler son görüntünün de basına sızmasıyla iyice büyüdü.
DÜN YENİ VİDEOSU ÇIKMIŞTI
İngiliz Daily Mail gazetesi, görüntüdeki kadınlardan birinin önceki gün Marin'in dans ettiği ülkenin eski güzellik kraliçesi Sabina Särkkä olduğunu iddia etti.
Gece hayatına düşkünlüğü nedeniyle eleştirilerin hedefi olan 36 yaşındaki Finlandiya Başbakanı Sanna Marin’in geçtiğimiz haftada da görüntüleri çıkmış hatta evli olmasına karşın bir erkekle yakın şekilde dans etmesi gündem olmuştu. Marin’in yanındaki kişinin Finlandiyalı sosyal medya fenomeni Sabina Särkkä olduğu ortaya çıkmıştı.
İsveç ve Finlandiya'dan NATO açıklaması
İsveç Savunma Bakanı Jonson, "NATO'ya Finlandiya ile aynı anda kabul edilmeliyiz" dedi.
İsveç Savunma Bakanı Pal Jonson, ülkesinin Finlandiya ile aynı anda NATO üyeliğine kabul edilmesi gerektiğini söyledi.
Finlandiya'nın başkenti Helsinki'de bulunan Jonson ve Fin mevkidaşı Antti Kaikkonen, görüşmelerinin ardından basın toplantısı düzenledi. Jonson,"Finlandiya ve İsveç'in NATO'ya katılma kararı tarihi bir karardır. NATO üyeliğine Finlandiya ile aynı anda kabul edilmeliyiz. Bunun için çalışmalar yapıyor, önlemler alıyoruz" ifadesini kullandı.
Jonson, ayrıca Finlandiya'nın savunma ve güvenlik konusunda en yakın ortakları olduğunu belirtti.
Finlandiya Savunma Bakanı Kaikkonen da, İsveç'in ülkesinin en yakın ortağı olduğunu ve NATO'ya girildiğinde de bu ortaklığın devam edeceğini vurguladı. (AA)
Finlandiya: Türkiye bize tarih vermedi
Finlandiya Dışişleri Bakanı Haavisto, "Türkiye NATO üyeliğinin onayı konusunda Finlandiya'ya tarih vermedi" dedi.
Finlandiya Dışişleri Bakanı Pekka Haavisto, NATO üyeliği konusunda Macaristan'ın onayını şubat sonu itibarıyla beklediklerini, öte yandan İsveç'te yaşananlar nedeniyle Türkiye'den kendilerine onay için tarih verilmediğini söyledi.
Litvanya, Letonya ve Estonya'da yayın yapan BNS'in haberine göre, Haavisto, Letonya Dışişleri Bakanı Edgars Rinkevics ile Riga'da bir görüşme gerçekleştirdi. Haavisto, görüşmenin ardından yaptığı açıklamada, Türkiye ve Macaristan dışındaki ülkelerin Finlandiya'nın NATO üyeliğini onayladığını ifade ederek, "Türkiye'den Stockholm'de yaşanan olay nedeniyle herhangi bir gün bildirilmedi. Stockholm'deki son gösteriler, durumu yalnızca uzattı ve şiddetlendirdi" dedi.
Haavisto, Finlandiya ve İsveç'in halihazırda NATO'nun mevcut girişimlerine aktif olarak dahil olduğunu, her iki ülkenin NATO ile birlikte üye devletlerin güvenliğini sağladığını belirtti. Finlandiya'nın Rusya ile 1300 kilometrelik bir sınırı paylaştığını hatırlatan Haavisto, Helsinki'nin amacının, NATO'nun Finlandiya ile Rusya arasındaki sınırını güvenli hale getirmek olduğunu ifade etti.
Haavisto, NATO üyeliği konusunda Macaristan'ın onayını şubat sonu itibarıyla beklediklerini de kaydetti. (AA)
İsveç ve Finlandiya heyetleri Cumhurbaşkanlığı Külliyesi'nde
Türkiye’nin İsveç ve Finlandiya’nın NATO’ya üyelik başvurularına itirazlarıyla ilgili tartışmalar sürerken iki ülkeden heyetler bugün Türkiye’yi ziyaret ediyor.
İsveç ve Finlandiya’nın NATO’ya üyelik başvurularına ilişkin istişare toplantısı Cumhurbaşkanlığı Külliyesi'nde başladı.
Dışişleri Bakanlığı’ndan dün yapılan açıklamada, “İsveç ve Finlandiya’nın NATO’ya üyelik başvurularına ilişkin istişareler, Cumhurbaşkanlığı Sözcüsü Büyükelçi İbrahim Kalın ve Dışişleri Bakan Yardımcısı Büyükelçi Sedat Önal başkanlığındaki heyetimiz ile İsveç Başbakanlık Ofisi Devlet Sekreteri Oscar Stenström ve Finlandiya Dışişleri Bakanlığı Müsteşarı Jukka Salovaara’nın başkanlığındaki İsveç ve Finlandiya heyetleri arasında 25 Mayıs 2022 Çarşamba günü Ankara’da gerçekleştirilecektir” denmişti.
Görüşme sürerken İsveç Başbakanı Magdalena Andersson’dan da açıklama geldi. Andersson "Türkiye ile İsveç arasındaki müzakerelerde basında net şekilde yer almayan bir dizi talebin üzerinden geçeceğiz. Bu talepler arasında mesela İsveç'in nereye mali yardım gönderebileceği ve silah sattığıyla ilgili konular var. Terör örgütlerine silah veya para sağlamıyoruz" dedi.
İsveç ve Finlandiya heyetleriyle görüşmeler sona erdi
İsveç ve Finlandiya heyetleri ile gerçekleşen NATO’ya üyelik başvurusu istişare görüşmeleri sona erdi. Görüşme sonrası açıklama yapan Cumhurbaşkanlığı Sözcüsü İbrahim Kalın, "Beklentilerimiz terör örgütlerinin oradaki örgütsel, finansal, propagandaya yönelik somut adımlar atılmalı" dedi.
İsveç ve Finlandiya’nın NATO’ya üyelik başvurularıyla ilgili Türkiye’nin itirazı devam ederken iki ülkeden heyetler bugün Türkiye’ye geldi. İsveç ve Finlandiya'nın NATO'ya üyelik başvurularına ilişkin istişare toplantısı Cumhurbaşkanlığı Sarayı'nda gerçekleşti. İlk görüşme Finlandiya ile sonra da İsveç heyeti ile ikili görüşme yapıldı. İkili görüşmelerin ardından ise üçlü görüşmeye geçildi.
Türk heyetine Cumhurbaşkanlığı Sözcüsü Büyükelçi İbrahim Kalın ve Dışişleri Bakan Yardımcısı Büyükelçi Sedat Önal başkanlık ederken İsveç heyetinden İsveç Başbakanlık Ofisi Devlet Sekreteri Oscar Stenström, Finlandiya heyetinden ise Finlandiya Dışişleri Bakanlığı Müsteşarı Jukka Salovaara görüşmelere başkanlık etti. Cumhurbaşkanlığı Sarayı'ndaki görüşmeler yaklaşık 5 saat sürdü.
İBRAHİM KALIN'DAN AÇIKLAMA
Görüşmeye ilişkin Kalın şu açıklamalarda bulundu:
* İsveç ve Finlandiya'nın NATO'ya üyelik başvurusu ülkeler için de NATO için de tarihi bir dönüm noktası. Türkiye'nin 70 yıllık NATO tarihinde NATO ilkelerine yönelik çok ciddi bir rolü vardır. NATO bir güvenlik birlikteliğidir, üye olacak ülkeler güvenlik kaygılarını gidermeli.
* Beklentilerimiz terör örgütlerinin oradaki örgütsel, finansal, propagandaya yönelik somut adımlar atılmalı. 2 ülkeden iade taleplerimizi toplantıda gündeme getirdik. PYD ve YPG'nin PKK ile aynı örgüt olduğunu ifade ettik. Türkiye'ye yönelik yaptırımların derhal kadırılmasına yönelik beklentimizi ifade ettik. Yaptırımların kaldırılması konusunda olumlu tavır gördük.
* PYD/YPG ile ilgili hazırlanan raporlarda örgütün savaş suçları işlediğini anlattık. Dolayısıyla PYD/YPG'yi aklamak için raporların hasıraltı edilmemesini ifade ettik. Türkiye'nin güvenlik kaygıları somut adımlarla karşılanmazsa sürecin ilerleyemeyeceğini ifade ettik. Heyetler bizim mesajımızı aldı. Taleplerimizi liderleriyle görüşüp bize cevap verecekler.
NATO heyetleriyle yapılan toplantı sonrası Kalın'dan açıklama
Cumhurbaşkanlığı Sözcüsü İbrahim Kalın, İsveç ve Finlandiya'nın NATO üyeliğine ilişkin somut bir adım atılması gerektiğini belirterek, "Bizim beklentimiz NATO’nun kendi içinde de tutarlılığı açısından da bu kuralların ve prosedürlerin doğru bir şekilde uygulanmasıdır. Bunun dışında bir oldu bitti ile aceleye getirerek, birtakım süreçlerin atlanması özellikle de Türkiye'nin güvenlik endişelerinin karşılanmadığı bir ortamda bir sürecin ilerletilmesi mümkün olmayacağını tekrar ifade ettik" dedi.
Cumhurbaşkanlığı Sözcüsü İbrahim Kalın, İsveç ve Finlandiya'nın NATO heyetleriyle görüşmesinin ardından basın açıklaması gerçekleştirdi. Görüşmelerde Türkiye'nin beklentilerinin net bir şekilde ifade edildiğini kaydeden Kalın şöyle konuştu:
* Kendilerine verdiğimiz mesajları şöyle özetleyebilirim; öncelikle NATO bir güvenlik ittifakıdır. Bir Ekonomik İşbirliği Örgütü ya da başka bir odağı olan bir örgüt değildir. Merkezinde, temelinde güvenliğin olduğu bir ittifaktır. Dolayısıyla bu ittifakın en temel konusu; üyelerinin güvenlik kaygılarının eşit ve adil bir şekilde karşılanmasıdır.
* Bu anlamda NATO'ya üye olacak başka ülkelerin de mutlaka mevcut olan üye ülkelerin güvenlik kaygılarını giderecek, bunları dikkate alacak ve bu kaygı endişeleri ortadan kaldıracak, bu ülkelerden kaynaklı terör tehditlerini bertaraf edecek adımları ivedilikle atmaları olduğunu ifade ettik. Tabii ki İsveç ve Finlandiya'nın NATO üyelik başvurusu bu ülkelerin güvenlik konsepti tarihinde önemli bir dönüm noktasına tekabül ediyor.
"YAKLAŞIK 70 YILDIR TÜRKİYE BU İTTİFAKIN İÇERİSİNDE"
İsveç'in NATO üyeliğinin tarihi bir dönüm noktası olduğuna dikkat çeken Kalın, “İsveç bağlamında düşünürseniz yaklaşık 200 yıldır tarafsız olmayı benimsemiş ve diğer ittifaklara katılmamayı tercih etmiş bir ülkenin şimdi Ukrayna Savaşı sonrasında NATO'ya üye olması da bu ülkelerin tarihi açısından da NATO'nun tarihi açısından da önemli bir kırılma noktasıdır. Bizim NATO'nun 1952'den beri en önemli müttefiklerinden, üyelerinden birisi olduğumuzda aşikar bir gerçektir. Yaklaşık 70 yıldır Türkiye bu ittifakın içerisinde. İttifakın temel ilke ve prensipleri çerçevesinde ittifaka çok ciddi katkılar sunmuş ve ittifakın bugüne kadar gelmesinde de çok önemli roller oynamıştır" açıklamasında bulundu.
"PKK, PYD VE YPG ARASINDA HİÇBİR FARKIN OLMADIĞINI İFADE ETTİK"
Türkiye'nin NATO'nun en önemli müttefiklerinden biri olduğuna vurgu yapan Kalın, Türkiye’nin bu 70 yıllık süre boyunca da dünyanın değişik bölgelerindeki NATO misyonlarına katılmak suretiyle de bu konuda üzerine düşen sorumlulukları fazlasıyla yerine getirdiğini ifade etti.
Kalın, “Tabii terörün farklı yüzleri, biçimleri, şekilleri ve dönüşüm geçirerek karşımıza çıkan çehrelerine karşı da bizim kararlılıkla mücadele etmemiz NATO konseptinin de en temel ilkelerinden birisini teşkil etmektedir. Türkiye'nin güvenlik kaygıları özellikle Türkiye'ye karşı terörist mücadele sürdürmekte olan PKK, PYD, YPG gibi terör örgütlerinin özellikle Avrupa ülkelerinde bazı NATO üyesi ülkelerde ve şu anda gündemimizde olan Finlandiya ve İsveç’teki mevcudiyeti ile ilgilidir. Biz muhataplarımıza PKK, PYD ve YPG arasında hiçbir farkın olmadığını, bunlar arasında yapılan ayrımların bizim açımızdan anlamını ve karşılığının olmadığını açık ve net bir şekilde ifade ettik" değerlendirmesinde bulundu.
Yakın bir döneme kadar Amerika Birleşik Devletleri'nin, Avrupa'nın pek çok istihbarat örgütlerinin kendi yazılı kayıtlarında, raporlarında değerlendirmelerinde PYD ve YPG'nin PKK'nın Suriye kolu olduğu açıkça ifade edilmekte olduğunu söyleyen Kalın, “Bizim açımızdan burada herhangi bir değişiklik zaten söz konusu değildir. PKK'nın Avrupa'ya gittiğinde yahut Suriye gittiğinde farklı isimler altında kendini yeniden tanımlamaya çalışmasını bizim açımızdan hiçbir geçerliliğinin olmadığını ifade ettik. Aynı şekilde FETÖ'nün bir terör örgütü olduğunu Türkiye'de 15 Temmuz darbe girişimini gerçekleştiren örgüt olarak 251 insanımızın şehadetine, 1200 den fazla vatandaşımızın yaralanmasına sebep olan menfur bir terör örgüt olduğunu da altını çizdik. İsveç, Finlandiya artı diğer Avrupa ülkelerinde FETÖ'nün mevcudiyetine karşıda mücadelemizi bugüne kadar olduğu gibi bundan sonra da tam bir kararlılık içerisinde sürdüreceğimizi ifade ettik" açıklamasında bulundu.
"10 YIL İÇERİSİNDE TALEP ETTİĞİMİZ İADE TALEPLERİ KONUSUNU GÜNDEME GETİRDİK"
"Beklentilerimiz bu terör örgütlerinin oradaki örgütsel, finansal, propagandaya dönük medyadaki varlığı ile ilgili somut adım atılması konularına odaklandı" diyen Kalın şu ifadeleri kullandı:
* Bununla ilgili ilgili kurumlarımızın hazırladığı bilgileri, belgeleri muhataplarımız ve detaylı bir şekilde paylaştık. Bu bağlamda da özellikle bu iki ülkeden geçtiğimiz 10 yıl içerisinde talep ettiğimiz iade talepleri konusunu da gündeme getirdik. Bildiğiniz gibi bizim bugüne kadar İsveç'ten 28 Finlandiya’dan 12 iade talebimiz oldu. Fakat maalesef bugüne kadar bunların hiçbirisini olumlu bir cevap almadık.
* Bunların sebeplerini incelediğimizde dosyaları ve raporları önlerine koyduğumuzda da burada bizi ikna edecek hiçbir adli, hukuki gerekçe ortaya konmadığını gördük. Endişelerimizi muhataplarımızla bugün etraflı bir şekilde paylaştık aynı şekilde paylaştık. Bu bağlamda Türkiye'ye karşı uygulanan açık yada kapalı dar ya da geniş her türlü savunma sanayi ile ilgili yaptırımların derhal kaldırılması yönündeki beklentimizi de ifade ettik.
* Bu arada özellikle Amerika Birleşik Devletleri yöneticilerinin Obama döneminden beri sıkça gündeme getirdiği PKK'nın PYD ve YPG’den ayrı bir örgüt olduğu, PKK'nın terör örgütleri listesinde bulunduğu ama PYD ve YPG’nin terör örgütleri listesinde bulunmadığı; bu yüzden de bu PYD ve YPG yapılanmasına karşı adım atmalarını şu anda yasal olarak mümkün olmadığına dair argümanlarını da bizim açımızdan geçersiz, anlamsız, hükümsüz olduğunu bir kez daha ifade ettik.
"MESAJIMIZI ÇOK NET BİR ŞEKİLDE İFADE ETTİK"
Uluslararası Af Örgütü, Uluslararası İnsan Hakları Örgütü gibi kuruluşların hazırladığı PYD ve YPG ile ilgili raporlara bakıldığı zaman bu örgütlerin Suriye'nin kuzeyinde kendi kontrolleri altında olan bölgelerde ne tür savaş suçunu işlediklerini, kendi vatandaşlarına yani Suriye vatandaşlarına karşı Kürtlere, Türkmenlere, diğer Araplara karşı ne tür suçlar işlediklerini de görüşmelerde detaylı bir şekilde anlattıklarını ifade eden Kalın şu ifadeleri kullandı:
* Bunu zaten biz batılı muhataplarımıza dönem dönem hep dikkatlerine getiriyoruz. Burada YPG ve PYD’yi aklamak için onları adeta romantize edercesine bu raporların hasıraltı edilmesinin bizim için kabul edilemez olduğunu da açıkça ifade ettik. Özetle ve bütün bu konularda bir zihniyet değişikliğine, bir paradigma değişikliğine ihtiyaç olduğunun da altını güçlü bir şekilde çizdik.
* Ezcümle Türkiye'nin güvenlik kaygıları, somut adımlarla belli bir takvim çerçevesinde karşılanmadığı takdirde sürecin ilerleyeceğine dair mesajımızı çok net bir şekilde ifade ettik. Ve bu noktada Cumhurbaşkanımızın bu sürecin başından itibaren yani geçtiğimiz yaklaşık 10 -12 günlük süre içerisinde verdiği mesajları ve çizdiği çerçeve esas alarak ilgili bütün kurumlarımızda muhataplarımızla bu konudaki beklentilerimizin son derece somut olduğunu ifade ettik.
"BEKLENTİMİZ KURALLARIN VE PROSEDÜRLERİN DOĞRU BİR ŞEKİLDE UYGULANMASIDIR"
Türkiye'nin güvenliğini tehdit eden terör örgütlerine karşı mücadelesinin kararlılıkla devam ettiğini kaydeden Kalın şöyle konuştu:
* Türkiye için terör PKK, PYD, YPG gibi terör örgütlerinin uzakta ilgisiz kalabileceğimiz erteleye bileceğimiz, öteleyebileceğimiz bir terör tehdidi olmadığını, tam tersine Türkiye Cumhuriyeti Devleti'ne ve vatandaşlarına karşı her gün eylem arayışında olan, eylem girişiminde olan terör örgütleri olduğunu ifade ettik. Nitekim ve bu sabah emniyet güçlerimizin ele geçirdiği bir intihar bombacısının da haberini kendileriyle paylaştık. Bunların durmadığını, her an her gün bu tür çatışmalar yahut saldırılar için hazırlık içerisinde olduğunu da ifade ettik.
* Son olarak şunun altını çizdiğimiz ile sizinle paylaşmak isterim 1999 senesinde NATO'ya üyelik süreci ile ilgili 1 temel ilkeler, kurallar ve prosedürler manzumesi açıklamıştı. 99 zirvesinde ele alınan bu kararla bundan sonra üyelerin ya da aday ülkelerin nasıl üye olacağına dair birtakım ilkeler, prensipler ve prosedürler belirlendi ve 1999 yılından beri de NATO'ya üye olan ülkelerin tamamı bu kurallara, bu prosedürlere tabi olmak suretiyle NATO'ya üye oldular.
* Bizim beklentimiz NATO’nun kendi içinde de tutarlılığı açısından da bu kuralların ve prosedürlerin doğru bir şekilde uygulanmasıdır. Bunun dışında bir oldubitti ile aceleye getirerek, birtakım süreçlerin atlanması Özellikle de Türkiye'nin güvenlik endişelerinin karşılanmadığı bir ortamda bir sürecin ilerletilmesi mümkün olmayacağını tekrar ifade ettik. Muhataplarımız bu konuyla ilgili notlarını aldılar, değerlendirmelerini yaptılar.
* Şimdi dönüp kendi liderlerine takdimde bulunacaklar. Bu raporları kendileri az ettikten sonra bizim onlarla temaslarımız devam edecek. Önümüzdeki günlerde de kendilerinin bizim bu taleplerimize nasıl cevap vereceğine dair cevaplarını aldıktan sonra da biz bu süreci bu görüşmeleri istişare ve müzakereleri karşılıklı olarak sürdürmeye devam edeceğiz.
"BU TOPLANTIDAN ŞU ANDA BİR MÜZAKERE METNİ ÇIKMADI"
Gazetecilerin sorularını da cevaplayan Kalın, yeni görüşme için bir tarih belirlenip belirlenmediği ve NATO'nun da görüşmelere dahil olması durumun söz konusu olup olmadığının sorulması üzerine, ilk toplantı olması dolayısıyla yeni görüşme için tarih ve format konusuna odaklanmadıklarını ve bunun yerine temel çerçevenin doğru oturtulması üzerine odaklandıklarını kaydetti.
Kalın, “Tabii ki önümüzdeki günlerde görüşmeler ve istişareler devam edecek ama bu toplantıdan şu anda henüz günü, saati belirlenmiş bir tarih yahut bir müzakere metni ve çıkmadı. Biz bunu bilerek tercih ettik çünkü biz bir kere çerçevenin muhataplarımız tarafından açık ve net bir şekilde anlaşılması için bu müzakereleri yapmamız gerektiğini düşünüyoruz. Bu mesajı şimdi aldılar, şimdi kendi başkentlerine dönüp bu değerlendirmeleri liderlerine arz ettikten sonra bize yapacakları geri dönüşe göre biz bundan sonraki sürecin nasıl ilerleyeceğini kararlaştıracağız” dedi.
"KARARLILIK İÇERİSİNDEYİZ"
NATO Genel Sekreteri'nin de bu konuda bir önerisi olduğunu ifade eden Kalın, “Cumhurbaşkanımızın da NATO Genel Sekreteri ile bu bir telefon görüşmesi oldu. NATO’da böyle bir teklif gelirse bunu değerlendiririz. Nasıl bir teklif geleceğine bu bağlı. Haziran ayı sonunda da biliyorsunuz Madrid'de bir NATO liderler Zirvesi yapılacak. Ama şunu açık söyleyeyim; bizim zirveye kadar şu konuyu yetiştirelim, bu süreci yetiştirelim gibi bir zaman baskısı altında olmadığımızı ifade etmeliyim. Sürecin sağlam bir şekilde ilerlemesini, Türkiye'nin güvenlik endişelerini karşılayacak adımların atılmasına bağlı olarak iletilmesini sağlamak yönünde bir kararlılık içerisindeyiz" açıklamasında bulundu.
"LİDERLER DÜZEYİNDE BAŞKA GÖRÜŞMELER OLABİLİR"
Görüşmelerin bakanlar düzeyinde ya da liderler düzeyinde gerçekleşebileceğini ifade eden Kalın, “Biz tabii Cumhurbaşkanımızın çizdiği çerçeve ve talimatları doğrultusunda da önümüzdeki günlerde bu süreci takip etmeye devam edeceğiz. Bakanlar düzeyinde görüşme olabilir liderler düzeyinde başka görüşmeler olabilir. NATO Zirvesi öncesinde olabilir, zirve de olabilir. Bu önümüzdeki sürecin akışkan ve dinamik olduğunu ifade edebilirim. Biraz süreç artık bundan sonra muhataplarımızın bize geri dönüş yapacağı, eylem planı, paketi, yahut önerileri çerçevesinde şekillenecek" dedi.
"OLUMLU TAVRI BİZ GÖRDÜK"
Türkiye'ye dönük savunma sanayi yaptırımlarının kaldırılmasına yönelik de adımlar atılması gerektiğini ifade eden Kalın şu ifadeleri kullandı:
* Savunma sanayi ürünlerine dönük yaptırımların kaldırılması yönünde bir olumlu tavrı biz gördük. Bu toplantıda tabii bu sevindirici bir gelişme bu pozitif gündeme dahil edebileceğimiz önemli bir başlık. Biz tabii Cumhurbaşkanımızın geçen olağanüstü NATO liderler zirvesinde dile getirdiği bir konuyu da burada altını çizerek ifade ettik.
* Ve bunu her platformda da tekrar ediyoruz. O da müttefiklerin birbirine ambargo uygulamasını prensip olarak doğru bulmuyor, müttefiklerin hele ki NATO ittifakı bir güvenlik ittifakı olarak terör gibi ortak tehditlere karşı kararlı ve azimli bir şekilde mücadele edecekse müttefiklerin birbirine yaptırım uygulaması asla kabul edilemez.
* Bu ancak ve ancak ittifakı zayıflatır bizim düşmanlarımızı sevindirir. Bu ülkeyi biz prensip olarak NATO'daki diğer müttefiklerimizle de paylaşıyoruz. Dolayısıyla hem Amerika Birleşik Devletleri'ne hem diğer bize karşı açık, ya da kapalı, örtülü ya da açık ambargo uygulayan, kısıtlama uygulayan yavaşlatma taktikleri uygulayan, müttefikleri ve diğer ülkelere karşı da bunu bir prensip olarak ifade ediyoruz, bundan sonra da etmeye devam edeceğiz. (İHA)
Finlandiya Başbakanı Sanna Marin'in değişimi gündem oldu
Finlandiya Başbakanı Sanna Marin'in son Instagram paylaşımları gündem oldu. Fin basını, Marin'in değişen giyim tarzını mercek altına aldı.
Geçtiğimiz aylarda parti videoları ve sosyal medyaya sızan görüntüleriyle tüm dünyada gündem olan, daha sonra ise basının karşısına çıkarak özür dileyen Finlandiya Başbakanı Sanna Marin bu kez de tarzıyla gündem oldu.
Fin basını, Marin'in yurtdışı gezilerini ve Instagram hesabını mercek altına alırken, en çok giydiği kıyafetin boğazlı kazak olduğunu yazdı. Sanna Marin'in özellikle son dönemde giyiminde sık sık siyah tercih ettiği yazıldı.
Finlandiya Başbakanı'nın Instagram hesabından yaptığı paylaşımlara da yer verilen haberde, son gezide giydiği pastel tonlarındaki boğazlı kazağa dikkat çekildi. Fin basını, Marin'in tarzını 'klasik ve şık' olarak nitelendirdi.
Marin'in, toplantılarda, önemli etkinliklerde, dergi çekimlerinde ve hatta cenazelerde bile boğazlı kazak giydiğine dikkat çekildi.
Fin basını, "Başbakan Sanna Marini'nin tarzı yıllar içinde giderek daha rahat ve modaya uygun bir yönde değişti." ifadelerini kullandı. Daha önce daha resmi ceket takımlar, etekler giydiği belirtilen Başbakan'ın yıllar içinde tarzını oturttuğu ve birçok kişi tarafından örnek alındığı yazıldı.
Marin'in özellikle 2019-2020 yıllarındaki kıyafetlerinde resmi tercihler göze çarparken, yıllar içerisinde daha günlük ve sade bir tarza büründüğüne dikkat çekildi.
Alman Stern dergisi, Erdoğan’ı hedef aldı: 'Kundakçı'
Almanya’nın önde gelen siyasi haber dergilerinden Stern, Cumhurbaşkanı Erdoğan’ı kapak yaptı, Brandstifter (Kundakçı) başlığını kullandı ve Türkiye'ye tam 10 sayfa yer ayırdı.
Almanya’nın etkili haber dergisi Stern, Cumhurbaşkanı Tayyip Erdoğan ve bu yılki seçimlere 10 sayfalık geniş yer verdi.
Kapakta Brandstifter (Kundakçı) başlığını kullanan, alt başlık olarak da "Gücünü korumak için, Almanya da dahil olmak üzere tehlikeli gerilimleri kullanıyor“ diyen Stern, hem baş yazısında hem de içeride Türkiye’de yaklaşan seçimler ve Cumhurbaşkanı Erdoğan’la ilgili ayrıntılı haber ve yorumlara yer verdi.
'YERİNİ SAĞLAMLAŞTIRMAK İSTİYOR'
26 Ocak 2023 tarihli derginin başyazısında, "Muhabirlerimizin de araştırdığı gibi Erdoğan, hem ulusal hem de uluslararası alanda baş belası (unruhestifter) ve provokatör olarak yerini sağlamlaştırmak istiyor“ denildi.
Erdoğan’ın Bursa ziyaretini ve temaslarını izleyen ekiplerinin ayrıntılarını yazdığı haberde, "Seçimlerin yaklaştığı yüzünden belli oluyordu. Bir kaç hafta önce sosyal medyada, zor yürüdüğüne ilişkin videolar dolaştı. Belirsiz bir şekilde kalabalığın arasından geçti ve korumasına tutundu. Aslında hem sosyal medyayı hem de gazetecileri pek sevmiyor. Ama zayıflığı daha da fazla sevmiyor. Bursa’da, 'Birlikte Türklerin asrını kuracağız‘ derken, halen güçlü olduğu mesajını veriyor. Aslında o kadar uzun süre iktidarda kaldı ki onsuz bir Türkiye hayal etmek de zor“ ifadeleri dikkat çekti.
'İŞİNE YARAYACAK DURUMLARI KULLANIYOR'
Ayrıntılı yazıda, şöyle devam edildi:
"Yakında hem Cumhurbaşkanlığı, hem de milletvekilliği seçimleri olacak. Aslında bu ikili mücadele, Erdoğan’ın tarihteki yerine ilişkin de bir mücadele. Erdoğan iktidardan düşürülebilir mi? Aslında şu anda uluslararası alanda günün adamı. Gerektiğinde ipleri geren, gerektiğinde çatışmaları çıkaran ve gerektiğinde sakinleştiren biri. Hem Putin, hem Zelenskiy ile görüşüyor. Batıyı zayıf gösteriyor, İsveç ve Finlandiya’nın NATO üyeliğine karşı çıkıyor. Bir kumarbaz gibi, işine yarayacak durumları kullanıyor.“
Dergi, Erdoğan’ın fanatik yandaşlarını muhaliflerin üzerine yönlendirdiğini ve Almanya’da da benzer durumların yaşandığını öne sürdü. Erdoğan’ın Kasımpaşa’da yetiştiğini, çocukken sokaklarda kendini göstermeyi öğrendiğini belirten dergi, Erdoğan’ın bu tavırlarıyla aslında iç politikaya oynadığına yönelik çeşitli görüşlere yer verdi.
'PAŞA GİBİ YAŞIYOR'
Stern, "Şimdi ise bir paşa gibi yaşıyor. Üç saray yaptırdı. Ankara’da 1000 odalı sarayda yaşıyor ve Ege’deki yazlığının fotoğrafları daha yeni yayınlandı. Özel plajı ve havuzu olan 62 milyon Euro’luk villa için yüzlerce ağaç kesildi. Erdoğan her şeyin büyüğünü ve gösterişlisini seviyor. Corona krizinin ortasında dünyanın en büyük uçaklarından birine sahip oldu. Sekizinci uçağını aldı ve muhalefetin eleştirisini umursamadı“ diye yazdı.
'KİRALAR ÜÇ KAT YÜKSELDİ'
Dergi, Türkiye’de enflasyonun resmi olarak yüzde 64 olduğunu belirttikten sonra şu ifadelere yer verdi:
"Euro 20 TL’yi aştı. Türkiye’yi biraz dolaşan herkes Ankara, İstanbul, İzmir gibi şehirlerde her yerde eşyalarını satan, şahlanmış fiyatlar yüzünden evlerini boşaltmak zorunda kalan insanları görüyor. İlk bakışta İstiklal Caddesi gibi yerler canlı görünüyor ama döviz bürolarındaki görüntüler ile önlerindeki kuyruklar farklı bir hikaye anlatıyor. Erdoğan’ın kendi seçmeni krizden en ağır darbeyi alan kesim. AKP son bir aydır özenle hediyeler, müjdeler dağıtıyor. Asgari ücret artırıldı, erken emeklilik getirildi, yüksek emlak fiyatlarına karşı binalar yapıldı. Ama bunların etkisi az oldu. İstanbul’da kiralar son bir yılda üç katına yükseldi. Türkiye’nin 2001- 2003 arasındaki ekonomik başarısı, şimdi de para politikası yüzünden bir kazaya dönüştü. Erdoğan, ucuz kredi ve güçlü ekonomik büyüme ile mayıs seçimlerinde şansı olduğuna inanıyor. Erdoğan, eski reçetelere dönüyor ve muhalefetle savaşmak için her yolu kullanıyor. İstanbul Büyükşehir Belediye Başkanı Ekrem İmamoğlu kararı da bunun göstergesi. Böylece en tehlikeli rakiplerden biri saf dışı edilmek isteniyor.“
'ÜSLUBUNU SERTLEŞTİRDİ'
Ekonomi ve Politika Vakfı’ndan Günter Seufert’in görüşlerine de yer veren dergi, Erdoğan’ın rakiplerini kriminalize etmek için her şeyi yapacağı iddiasına değinirken, "Erdoğan, her alanda ortamı kızıştırıyor. Son olarak Yunanistan’a karşı üslubunu sertleştirdi. Bu açıklamaların Türkiye’de iyi karşılandığını biliyor ve düşmanlara ihtiyacı var. Aslında başkanlık sistemiyle kendine iyilik yapmış sayılmaz, çünkü bölünmüş muhalefeti birleştirdi“ yorumunu yaptı.
Dergi, Erdoğan’ın Suriye ile temas kurmak istediğini çünkü, ülkedeki 4 milyonu aşkın Suriyeli için bir çözüme ihtiyacı olduğunu belirtirken, ABD ile Putin ilişkilerindeki zıt konumların onun gücünü korumaya hizmet ettiğini öne sürdü.
Erdoğan'ın siyasi geçmişine de geniş yer veren dergi, cumhurbaşkanının son yıllarda Türk toplumunun İslamcılaşmasını teşvik ettiğini belirtti.
'ARTIK HER OYA İHTİYACI VAR'
Erdoğan’ın bu yılki seçimlerde her oya ihtiyacı olduğunu, bunun için sevmediği sosyal medyaya ağırlık verdiğini belirten dergi, Kılıçdaroğlu’nun ise birleştirici kişiliği ile muhalefette öne çıktığını yazdı.
Dergi, Kılıçdaroğlu’nun, "Erdoğan bir otokrat haline geldi. Elinde sopayla ülkeyi yöneten biri, toplum yararına bir şey yapamaz“ sözlerine yer verdi.
Erdoğan’ın kampanyasının sert geçeceğinin işaretlerinin Almanya’da da görüldüğünü belirten dergi, AKP milletvekili Mustafa Açıkgöz’ün, Almanya’yı kızdıran sözlerinin de bunun bir işareti olduğuna değindi.
AKP’nin ve Erdoğan’ın seçim kampanyalarının eylül ayından beri Almanya’daki camilerde ve Türk Kültür Dernekleri’nde devam ettiğini belirten dergi, "Erdoğan, Almanya’daki 1,4 milyon Türk’ün oyunu almaya özellikle hevesli. Son seçimlerde kullanılan oylardan yüzde 65‘ini almıştı. Bu yüzden muhtemelen Berlin’i yeniden ziyaret etmek istiyor. Daha önce arenaları, salonları doldurarak Almanya’da ne kadar güçlü olduğunu göstermişti“ sözlerini kullandı.
Finlandiya'dan Türkiye'ye silah satışı adımı
İsveç'in başkenti Stockholm'deki Türkiye Büyükelçiliği yakınlarında Kuran yakılmasıyla büyüyen kriz sürerken Finlandiya'dan çok dikkat çeken bir Türkiye adımı geldi.
İsveç'teki Türkiye Büyükelçiliği yakınlarında aşırı sağcı siyasetçi Rasmus Paludan'ın Kuran'ı Kerim yakması, Türkiye'nin İsveç ve Finlandiya'nin NATO üyeliğine onayını zora sokarken Finlandiya'dan önemli bir adım geldi.
Finlandiya hükümeti, 2019’dan bu yana Türkiye’ye ilk silah satışına onay vererek silah ambargosunu resmen kaldırdı. Bu adım NATO üyeliği konusunda Türkiye’nin başlıca talepleri arasındaydı.
Finlandiya Savunma Bakanlığı, 2019 yılından bu yana yürürlükte olan "Türkiye'ye askeri teçhizat ihracatı ambargosunu" kaldırıldığını ve satış için lisans verildiğini duyurdu. Savunma Bakanlığı Danışmanı Riikka Pitkanen, AFP'ye yaptığı açıklamada, bir Türk şirketine zırhlı çelik satılması için ihracat lisansının önceki gün onaylandığını söyledi.
İsveç, Türkiye’ye silah satışı ambargosunu eylül ayında kaldırmıştı. Türkiye'nin 2019’da Suriye'deki PKK/YPG militanlarına yönelik operasyonunun ardından bazı AB ülkeleri Ankara'ya silah ambargosu uygulamaya başlamıştı.
FİNLANDİYA'DAN İSVEÇ'SİZ NATO ÜYELİĞİNE YEŞİL IŞIK
Cumhurbaşkanı Tayyip Erdoğan, “İsveç Müslümanların dini inancına saygı gösteremiyorsa bizden NATO konusunda herhangi bir destek göremeyecek” demişti. Ardından da Türkiye, İsveç ve Finlandiya arasındaki üçlü mekanizma toplantısı süresiz olarak iptal edilmişti.
Finlandiya Dışişleri Bakanı Pekka Haavisto ise, Finlandiya’nın İsveç olmadan NATO’ya katılmayı düşünmesi gerektiğini kaydederek bu seçeneğe yeşil ışık yaktıklarının sinyalini vermişti.
FİN HÜKÜMETİNDE TARTIŞMA YARATTI
Helsinki’nin son adımı, Başbakan Sanna Marin liderliğindeki koalisyon hükümetinde yer alan bazı kesimlerin eleştirilerine yol açtı.
Koalisyon üyesi Sol İttifak partisinin lideri Li Andersson, Twitter üzerinden yaptığı açıklamada, "Sol İttifak, savaş halindeki ya da insan haklarını ihlal eden ülkelere savunma teçhizatı ihracatını desteklemiyor. Finlandiya'nın, Türkiye'ye zırhlı çelik ihracatına izin vermemesi gerektiği kanaatindeyiz. Bu konu hükümet içinde tartışılmadı" ifadelerini kullandı.
Erdoğan, Fransa Cumhurbaşkanı Macron ile görüştü
Cumhurbaşkanı Erdoğan, Fransa Cumhurbaşkanı Emmanuel Macron ile telefon görüşmesi gerçekleştirdi.
Cumhurbaşkanlığı İletişim Başkanlığı'ndan yapılan açıklamaya göre, görüşmede, Türkiye-Fransa ilişkilerinin yanı sıra Ukrayna-Rusya savaşı ile İsveç ve Finlandiya’nın NATO üyelik başvurusu dahil bölgesel konular ele alındı.
Cumhurbaşkanı Erdoğan, görüşmede, Rusya ile Ukrayna arasında en kısa zamanda adil bir barışa ulaşılmasını arzu ettiklerini, bu doğrultuda iki ülkeyi diyalog ve diplomasi yolunda teşvik etmeyi sürdürdüklerini belirtti. Erdoğan, İsveç ve Finlandiya’nın terör örgütü PKK/YPG güdümündeki şahıs ve sözde kuruluşlarla temaslarının NATO çatısı altındaki müttefiklik ruhuyla bağdaşmayacağını da ifade etti.
NATO ve Finlandiya'dan Türkiye açıklaması: Derin fikir birliğine varıldı
NATO Genel Sekreteri Jens Stoltenberg, İsveç ve Finlandiya'nın NATO'ya katılımı konusunda Türkiye ile oluşturulan üçlü mekanizma kapsamında bugün Finlandiya'da yapılan toplantıyı memnuniyetle karşıladığını söyledi. Finlandiya Dışişleri Bakanlığı Daimi Devlet Sekreteri Jukka Salovaara ise, Türkiye, Finlandiya ve İsveç'in imzaladığı mutabakat kapsamında, Türkiye ile Finlandiya'nın derin fikir birliğine vardığını söyledi.
Kanada'yı ziyaretinde Kanada Başbakanı Justin Trudeau ile ortak basın toplantısı düzenleyen Stoltenberg, Finlandiya'da yapılan üçlü toplantı hakkındaki değerlendirmesinin sorulması üzerine, NATO ülkelerinin liderlerinin haziran sonunda Madrid'deki zirvede tarihi bir karar alarak İsveç ve Finlandiya'yı üyeliğe davet ettiklerini hatırlattı.
Stoltenberg, Türkiye ile İsveç ve Finlandiya'nın, iki ülkenin üyeliği için izlenecek yol konusunda üçlü bir muhtıra üzerinde uzlaştığını anımsatarak, şöyle devam etti:
"Buradaki unsurlardan biri Türkiye, İsveç ve Finlandiya'nın bir araya geleceği ve terörle mücadelede daha yakın çalışmalarını sağlayacak bir mekanizma oluşturmaktı. Tüm müttefiklerin güvenlik endişelerini anlamalıyız. Ayrıca konu terörizm olduğunda Türkiye'nin güvenlik endişelerini de anlamalıyız. (Bugünkü) Toplantının yapılmış olmasını memnuniyetle karşılıyorum. İsveç ve Finlandiya'nın Madrid'de uzlaştığımız konuların devamını getirmelerini de memnuniyetle karşılıyorum."
İki ülkenin üyeliği için gerekli olan onay süreçlerinin NATO'nun modern tarihindeki en hızlı süreç olarak ilerlediğini kaydeden Stoltenberg, şu ana kadar 30 NATO müttefiki ülkenin 23'ünde onay sürecinin tamamlandığını belirtti.
Stoltenberg, "İsveç ve Finlandiya'nın NATO'ya katılmasına güçlü bir destek var. Katılım sürecini parlamentoların nihai onaylarıyla en kısa sürede sonuçlandırmak için tüm müttefiklerle sıkı şekilde çalışmaya devam edeceğiz." diye konuştu.
FİNLANDİYA'DAN AÇIKLAMA
Finlandiya Dışişleri Bakanlığı Daimi Devlet Sekreteri Salovaara, Türkiye, Finlandiya ve İsveç tarafından NATO Madrid Zirvesi'nde 28 Haziran'da imzalanan Üçlü Muhtıra çerçevesinde kurulan Daimi Ortak Mekanizma'nın düzenlenen ilk toplantısına ilişkin İsveç'in Dagens Nyheter gazetesine açıklama yaptı.
Anlaşmada belirtilen iş birliği mekanizmasının kurulması için çalışmalara başladıklarını belirten Salovaara, "Biz Türkiye ile derin bir fikir birliğine vardığımızı düşünüyoruz. Türkiye, Finlandiya'dan yeni iade taleplerinde bulunmadı. İsveç için bu konuda bir şey söyleyemem. Ana konumuz da bu değildi." ifadelerini kullandı.
Öte yandan, yetkililer toplantının başkent Helsinki'de yapıldığını duyurmuştu. Daha sonra bu bilgiyi düzelten Finli yetkililer toplantının Vantaa kentinde yapıldığını, güvenlik nedeniyle daha önce böyle bir açıklama yapıldığını kaydetti. (AA)
Türkiye, İsveç ve Finlandiya arasında üçlü zirve
Türkiye, İsveç ve Finlandiya'dan üst düzey yetkililer, bugün Helsinki'de bir araya geldi.
Türkiye, İsveç ve Finlandiya, haziran ayı sonunda iki İskandinav ülkesinin Ankara'nın güvenlik endişelerini karşılamaları koşuluyla NATO'ya kabulü için mutabakata varmıştı. Bu mutabakat kapsamında üç ülkenin heyetleri bugün bir araya geldi.
Yapılan açıklamada, üç ülkenin üş birliğini artırması konusunda mutabakata varıldığı aktarılırken, "Finlandiya ve İsveç Türkiye ile tam dayanışma sergileyecek ve milli güvenliğe karşı tehditlere tam destek verecek." ifadeleri yer aldı.
İmzalanan üçlü mutabakat zaptı ile Türkiye bu ülkelerdeki "PKK, YPG ve FETÖ mensuplarının mevcudiyet ve faaliyetlerinden kaynaklanan güvenlik endişelerinin giderilmesini" amaçlıyor.
Anlaşma ayrıca, mutabakat muhtırasının uygulanmasını gözden geçirmek ve değerlendirmek için bir 'Daimi Ortak Mekanizma'nın kurulmasını da öneriyor. Helsinki'de gerçekleşen toplantı, bu mekanizma kapsamında üç ülkeden yetkililerin ilk toplantısı olarak önem arz ediyor.
Finlandiya’da enerji tasarrufu kampanyası: Bir derece daha düşük
Rusya-Ukrayna Savaşı nedeniyle yükselen petrol ve gaz fiyatlarının ardından Finlandiya, ülke çapında enerji tasarrufu sağlamak amacıyla ekim ayında başlayacak olan "Bir derece daha düşük" adlı kampanyayı duyurdu.
Rusya’nın Ukrayna’ya yönelik saldırıları devam ederken, petrol ve gaz fiyatlarında da yükseliş sürüyor. Kış mevsiminin yaklaşması ile Rus gazına bağımlı olan Avrupa’da birçok ülke tasarruf önlemleri almaya başladı.
Son olarak Finlandiya, ülke çapında enerji tasarrufu sağlamak amacıyla ekim ayında başlayacak olan "Bir derece daha düşük" adlı kampanyayı duyurdu. Kampanya ile tüm vatandaşların enerji tasarrufu yapmaya teşvik edilmesi planlanırken, kampanyanın havaların soğuması ve doğal gaz kullanımını artması ile 10 Ekim’de başlayacağı aktarıldı.
Çalışma ve Ekonomi Bakanlığı tarafından duyurulan kampanyanın hedefi Finlilerin en az yüzde 75'inin kendi enerji tüketimini azaltmasını sağlamak. Kampanya içerisindeki önemler arasında, yollarda daha düşük hızda araç kullanılması, oda sıcaklıklarının düşürülmesi, sıcak suyun daha az kullanılması ve evdeki elektronik aletlerin daha az kullanılması gibi tedbirler yer alıyor.
Bakanlık, sonbahar ve kış aylarında enerji fiyatlarının daha da artacağı konusunda halkı uyarırken, enerji tasarrufu yaparak herkesin elektrik ve doğal gaz faturalarını kontrol edebileceğini kaydetti.
"HER FİNLİ GÜNLÜK YAŞAMDA KÜÇÜK DEĞİŞİKLİKLER YAPTIĞINDA, BİRLEŞİK ETKİ HARİKA"
Çalışma ve Ekonomi Bakanı Mika Lintila yaptığı açıklamada, bu yıl sonbahar ve kış aylarında şirketlerden, topluluklardan ve bireylerden somut enerji tasarrufu eylemlerine ihtiyaç olduğunu ifade ederek, "Her Finli günlük yaşamda küçük değişiklikler yaptığında, birleşik etki harika. Vatandaşlara yönelik kampanyaya ek olarak, şirketleri sonbaharda enerji tasarrufunda somut taahhütleri ele alacağımız bir yuvarlak masa tartışmasına davet edeceğim" dedi.
ENERJİ KRİZİ, 1970'LERDEKİ PETROL KRİZİNDEN DAHA KÖTÜ OLABİLİR
Finlandiya devlet televizyonu Yle, 1970'lerdeki petrol krizi sırasında Finlandiya’da benzer bir ulusal kampanyanın yürütüldüğüne değindi. Uluslararası Enerji Ajansı (IEA), ilk küresel enerji krizinin şu anda devam ettiğini ve 1970'lerdeki petrol krizinden daha kötü olabileceği konusunda uyarıda bulundu.
Türkiye-İsveç ve Finlandiya heyetleri bir araya geliyor
Finlandiya Dışişleri Bakanlığı, bugün yapılması planlanan İsveç-Finlandiya-Türkiye yetkililerini bir araya getirecek zirveyle ilgili konuştu.
Türkiye, Finlandiya ve İsveç'ten yetkililerin, bugün Finlandiya'da iki ülkenin NATO'ya katılım sürecini değerlendireceğini ve Türkiye'nin güvenlik endişelerinin ele alınacağı duyuruldu.
Reuters'ın haberine göre, üç ülkeden yetkililer bugün İsveç ve Finlandiya'nın NATO'ya katılımı kapsamında Türkiye ile imzalanan mutabakatı görüşecek.
Haavisto'nun devlet sekreteri Jukka Salovaara, Finlandiya merkezli yayın kuruluşu YLE'ye verdiği demeçte, "Bu bir güvenlik meselesi. Türkiye'nin üst düzey yetkililerinin hangi saatte nerede olduğunu söylersek, oldukça dikkatsiz davranmış oluruz." dedi.
'İŞBİRLİĞİ HEDEFLERİ BELİRLENECEK'
Finlandiya Dışişleri Bakanı Pekka Haavisto, daha önce yaptığı açıklamada, yetkililer arasındaki ilk toplantının temaslar kurmayı ve üç ülkenin Haziran sonundaki NATO'nun Madrid zirvesinde bir mutabakat zaptı imzalayarak kabul ettiği işbirliği hedeflerini belirlemeyi amaçlayacağını söylemişti.
İki İskandinav ülkesi, Rusya'nın Ukrayna'yı işgaline yanıt olarak NATO üyeliği için başvurmuş ancak Türkiye, iki ülkeyi 'terör örgütleri misafirhanesi' olmakla suçladığı için bu başvuruyu reddetmişti. Daha sonra üç ülke arasında bir mutabakata varılmıştı.
Litvanya: Türkiye’nin NATO genişlemesini onaylamaması, Baltık bölgesini tehdit ediyor
Litvanya Dışişleri Bakanı Gabrielius Landsbergis, Türkiye’nin İsveç ve Finlandiya’nın NATO üyeliğini onaylamamasının tüm Baltık bölgesinin güvenliğini tehdit ettiğini söyledi.
Türkiye’nin İsveç ve Finlandiya'nın NATO üyeliğini henüz onaylamamasıyla ilgili tartışmalar sürüyor.
Rusya’nın işgali sonrasında İsveç ve Finlandiya, NATO’ya girme isteklerini duyurmuş fakat Türkiye iki ülkenin terörle mücadelede işbirliği yapmadıklarını belirterek buna karşı olduğunu duyurmuştu. Üç ülke, haziran ayında İspanya’nın başkenti Madrid’de düzenlenen NATO Liderler Zirvesi’nde masaya oturmuş ve mutabakat imzalanmıştı.
Buna karşın Türkiye’nin iki ülkenin üyeliğine nihai onayı hâlâ vermemesi tartışmaları beraberinde getirmişti.
Baltık ülkelerinden Litvanya, Türkiye’nin onay sürecini geciktirmesinin bölgenin güvenliğini tehdit ettiğini belirtti. Litvanya Dışişleri Bakanı Gabrielius Landsbergis, “Türkiye’deki iyi dostlarımıza bu süreci ertelemenin güvenliğimizi doğrudan etkilediğini söylüyoruz” dedi. Bu durumun tüm bölgeyi tehlikeye düşürdüğünü söyleyen Landsbergis, Financial Times’a açıklamasında, Ukrayna’daki savaş nedeniyle Rusya’ya komşu Baltık ülkelerinin hassas bir durumda olduğunu Türk mevkidaşı Mevlüt Çavuşoğlu’na da ilettiğini anlattı.
Litvanyalı bakan, Türkiye’nin İsveç ve Finlandiya NATO üyeliğini bir an önce onaylamasını istediklerini kaydetti.
NATO üyesi 28 ülke, İsveç ve Finlandiya’nın üyeliğini onayladı. Türkiye dışında onay vermeyen Macaristan da gelecek yıl başında sürecin tamamlanacağını açıkladı.
ABD'den Türkiye-İsveç-Finlandiya açıklaması: Kendi aranızda halledin
Beyaz Saray Ulusal Güvenlik Konseyi Stratejik İletişim Koordinatörü John Kirby, İsveç, Finlandiya ve Türkiye arasındaki görüşmelere müdahil olmadıklarını, anlaşmazlıkların bu üç ülke arasında çözülmesi gerektiğini söyledi.
Günlük basın toplantısında gazetecilerin sorularını yanıtlayan Kirby, İsveç ve Finlandiya'nın NATO'ya üyeliklerini güçlü bir biçimde desteklediklerini ancak diğer taraftan Türkiye ile yaşanan anlaşmazlıkların bu üç ülke arasında halledilmesi gerektiğini savundu.
Kirby, Türkiye'nin İsveç ve Finlandiya'nın NATO üyelikleri konusundaki endişelerinin farkında olduklarını belirterek, bu husustaki müzakerelerin sürdürülmesi gerektiğinin altını çizdi.
İSRAİL-FİLİSTİN GERGİNLİĞİ
İsrail ile Filistin arasında son dönemde artan gerginliğe de değinen Kirby, İsrail'in operasyonları sırasında sivillerin hayatını kaybetmesinden derin üzüntü duyduklarını aktararak, "Gerilimin daha da tırmanmasına neden olan her türlü eylemi kınıyoruz." dedi.
Kirby, Dışişleri Bakanı Antony Blinken'ın Orta Doğu turu kapsamında Batı Şeria'ya gerçekleştirdiği ziyarette bölgede tansiyonun düşürülmesi yönünde de görüşmeler yapacağını kaydetti.
UKRAYNA'NIN F-16 TALEBİ
Ukrayna'nın F-16 taleplerine ilişkin bir soruya ise Kirby, Ukraynalıların kendilerini savunmak için böyle bir taleplerinin bulunmasının sürpriz olmadığını ifade etti. "Onları bu konuda suçlayamazsınız." diyen Kirby, yeni bir yardıma ilişkin duyuracak bir bilginin olmadığını söyledi.
Kirby ABD Başkanı Joe Biden'ın Rusya-Ukrayna savaşının yıl dönümü 24 Şubat'ta Ukrayna'yı ziyaret edebileceğine ilişkin haberlerle ilgili ise Başkan'ın ziyaret takvimiyle ilgili bilgi veremeyeceğini aktardı.
Rusya'nın Afganistan'daki Taliban yönetiminden ABD'nin işgal sonrası bıraktığı silahları almak istediğine yönelik soru üzerine ise Kirby, bunu doğrulayacak bir bilgiye sahip olmadıklarını belirtti. (AA)
Finlandiya'da ilk maymun çiçeği virüsü vakası doğrulandı
Dünyada 20’den fazla ülkede 300’den fazla vakada görülen yeni maymun çiçeği virüsü salgını bir ülkeye daha sıçradı.
Finlandiya, ülkedeki ilk maymun çiçeği virüsü vakasını doğruladı. Helsinki bölgesinde tespit edilen şüpheli vakayla ilgili araştırmalar, hastanın maymun çiçeği virüsü kaptığını gösterdi.
Dünyada 20’den fazla ülkede 300’den fazla vakada görülen yeni maymun çiçeği virüsü salgınının özellikle Avrupa’da hızla yayılması sağlık yetkililerini alarm durumuna geçirdi.
ÖLÜMCÜL OLABİLİR
İlk olarak 1970’lerde Demokratik Kongo Cumhuriyeti’nde insanlarda görülen virüs, son 10 yılda Afrika'nın batısında büyük artış gösterdi. Hastalık, yüzde ve vücudun geri kalanında deri döküntüleriyle kendini gösteriyor, ayrıca ateş ve baş ağrısı gibi semptomlara neden oluyor.
Çiçek hastalığı ile aynı virüs ailesinden gelen maymun çiçeği virüsü, daha az ölümcül olsa da iki türünden biri olan Kongo varyantında ölüm oranı yüzde 10’u bulabiliyor.
Macron'dan Erdoğan'a NATO çağrısı: Saygı duyun
Türkiye'nin Finlandiya ve İsveç’in NATO üyelik başvurularına itirazlarıyla ilgili tartışmalar sürerken Fransa'dan da konuyla ilgili açıklama geldi.
Fransa Cumhurbaşkanı Emmanuel Macron’un dün telefonda görüştüğü Cumhurbaşkanı Recep Tayyip Erdoğan’ı, Finlandiya ve İsveç’in NATO üyelik başvurularıyla ilgili “egemen seçimine saygı duymaya" çağırdığı bildirildi.
Elysee Sarayı’ndan yapılan açıklamada, “Cumhurbaşkanı Macron, telefon görüşmesinde, bu iki ülkenin kendi güvenlik değerlendirmeleri çerçevesinde, demokratik bir süreçten kaynaklanan egemen seçimine saygı duyulmasının önemini vurguladı" dendi.
Fransız haber ajansı AFP’nin haberine göre, Macron, Türkiye’nin Finlandiya ve İsveç’in üyeliğini veto etmemesi için acil bir çözüm bulunmasını umduğunu dile getirdi.
Cumhurbaşkanlığı İletişim Başkanlığı’ndan dün yapılan açıklamada, görüşmede, Türkiye-Fransa ilişkilerinin yanı sıra Ukrayna-Rusya savaşı ile İsveç ve Finlandiya'nın NATO üyelik başvurusu dahil bölgesel konuların ele alındığı bildirilmişti.
Bakan Akar'dan İsveç ve Finlandiya tepkisi
Milli Savunma Bakanı Hulusi Akar, İsveç ve Finlandiya'nın NATO üyeliğine ilişkin "Teröristlere verdikleri desteği ve onlarla ilişkilerini tamamen kesmeden, bunları somut adımlarla, uygulamalarla göstermeden 'evet' dememiz mümkün değil" dedi.
Bakan Akar başkanlığında Genelkurmay Başkanı Orgeneral Yaşar Güler, Kuvvet Komutanları, Bakan Yardımcısı Yunus Emre Karaosmanoğlu ve birlik komutanlarının katılımıyla video telekonferans toplantısı gerçekleştirildi. Bakan Akar'ın talimatlar verdiği toplantıda kuvvet ve ordu komutanlarının yanı sıra yurt içi ve dışındaki birlik komutanları, devam eden faaliyetlere ve sahadaki son duruma ilişkin bilgiler paylaştı.
"GENİŞLEME NATO KURALLARINA UYGUN OLSUN"
Bakan Akar, Türk Silahlı Kuvvetleri'nin Cumhuriyet tarihinin en yoğun döneminden geçtiğini belirterek, "Bizim işimizin adı 'savunma ve güvenlik'. Ülkemizi karada, denizde, havada savunmak, milletimizin güvenliğini sağlamak. Bununla birlikte haklı davalarında dost ve kardeş ülkelerin yanında bulunmak, onlara destek vermek. Bunun yanı sıra bölge ve dünya barışına katkı sağlamak. Bunlar için çalışıyoruz. Bu konularda yaptıklarımız ortada" dedi.
İsveç ve Finlandiya'nın NATO üyeliği talebine ilişkin de değerlendirmelerde bulunan Akar, "Sayın Cumhurbaşkanımızın liderliğinde NATO Liderler Zirvesi'ne katılmak üzere İspanya'ya gideceğiz. NATO'da önümüzdeki en önemli konulardan biri İsveç ve Finlandiya'nın NATO'ya kabul edilip edilmeme konusu. NATO'da tüm kararlar oy birliğiyle alındığı için Türkiye'nin 'hayır' demesiyle iki ülke NATO'ya giremez. Bizim NATO'nun açık kapı politikasına karşı durmamız söz konusu değil. NATO genişlesin; ama ilkeli bir şekilde genişlesin. Bu genişleme, NATO kurallarına, adetlerine, geleneklerine uygun olsun" diye konuştu.
"BU NASIL BİR ANLAYIŞ"
Terörün NATO'ya yönelik en önemli tehditlerin arasında yer aldığına vurgu yapan Akar, şu ifadeleri kullandı:
* "Yıllardan beri Türkiye olarak terörle karşı karşıyayız. Masum insanların canlarına kasteden terör belası ile mücadelemizi sürdürüyoruz. Siz bizim bu somut mücadelemize katılmayacaksınız, katılmadığınız gibi teröristlere destek vereceksiniz, bunlar için güvenli ülke olacaksınız, size sığınacaklar, onlara maddi-manevi destek sağlayacaksınız, akıl vereceksiniz. Ondan sonra 'Ben NATO'ya gireceğim'. Niçin? 'Bana saldırı olursa Türkiye bana yardım etsin' diye. NATO'ya girmenin anlamı bu.
* Bu konudaki bencilliğin, mantık katliamının açıkça görülmesi lazım. Cumhurbaşkanımız başta olmak üzere ilgili tüm bakanlıklarımız olarak söylediğimiz şey bu. Bu süreç, görüşmeler devam ederken bir de parmağını gözümüze sokar gibi terörist elebaşının fotoğrafı duvarlara yansıtıldı. Bu nasıl bir anlayış? 'Ben bildiğimi yaparım' demek bu.
* Sen bildiğini yaparsan biz de bildiğimizi yaparız. Bunu muhataplarımıza da aktardık. Biz Finlandiya ve İsveç'in NATO'ya kabulü ile ilgili teröristlere verdikleri desteği ve onlarla ilişkilerini tamamıyla kesmeden, bunları somut adımlarla, uygulamalarla göstermeden 'evet' dememiz mümkün değil. Aynı zamanda gizli ambargonun da kaldırılması kendileriyle yaptığımız görüşmelerde ortaya koyduğumuz görüşümüzdür."
"BU SENE 1843 TERÖRİST ETKİSİZ HALE GETİRİLDİ"
Terörle mücadele konusuna da değinen Akar, mücadelenin zorlu arazi ve hava şartlarına rağmen kararlılıkla devam ettiğini vurguladı. 'Terörist neredeyse hedef orası' anlayışıyla hareket ettiklerini belirten Akar, şunları kaydetti:
* "Terörü kaynağında kurutmakta kararlıyız, azimliyiz, buna da muktediriz. Operasyonlarımız artan bir şiddet ve tempoda devam ediyor. Arkasında kim olursa olsun en son terörist etkisiz hale getirilinceye kadar mücadelemizi sürdüreceğiz.
* Silahlı Kuvvetlerimiz tek yumruk, tek yürek olarak mücadeleye devam ediyor. Bu sene başından itibaren 1843 terörist etkisiz hale getirildi. Bunların sonu gelecek. Terör örgütündeki çöküntü ortada. Bununla ilgili veriler var.
* Mücadeledeki tempoyu, baskıyı sürdürerek inşallah terörü sona erdireceğiz. Sınırlarımızın güneyinde hiçbir şekilde terör koridoruna izin vermedik, vermeyeceğimizi de ifade ediyoruz. Türk Silahlı Kuvvetleri olarak bize verilecek her türlü göreve de hazırız."
Finlandiya kürtajı kolaylaştıracak reformu onayladı
Finlandiya, 1970'lere dayanan kürtaj yasasında reforma gidiyor.
Ülkenin 200 sandalyeli Eduskunta Meclisinde, milletvekilleri, hamileliği sonlandırmak için iki ayrı doktorun onay verme zorunluluğunun kaldırılması yönünde oy kullandı.
2023'ün başında yürürlüğe girecek yasa değişikliğine göre, hamilelere sadece bir doktorun onayı ile kürtaj işlemi yapılabilecek.
Ayrıca, hamileliğin 12'nci haftasına kadar neden belirtme zorunluluğu olmadan kürtaj gerçekleştirilebilecek.
Ulusal Koalisyon Partisi milletvekili Saara-Sofia Siren, YLE televizyonuna yaptığı açıklamada, kürtaj yasasında gerçekleştirilecek reformun ihtiyaç olduğunu belirtti.
Siren, Finlandiya parlamentosunda partiler arasında destek gören kürtaj yasası reformunun, kadınların kendi bedenleri ve yaşamları hakkında karar vermeleri konusundaki temel haklarla ilgili olduğunu kaydetti.
Ülkede, 2020'de kürtaj yasasının modernize edilmesi için başlatılan imza kampanyasına 43 bin kişi katılmıştı.
Mevcut yasaya göre, kürtaj olmak isteyenlerin iki ayrı doktordan rapor alması gerekiyor. (AA)
Finlandiya Başbakanı Sanna Marin'in paylaştığı selfie tepki çekti
Finlandiya'nın genç ve başarılı başbakanı Sanna Marin ülke gündeminden düşmüyor...
Geçen aylarda başbakanlık konutunda parti yaptığı görüntüler ortaya çıktıktan sonra zor günle geçiren Finlandiya Başbakanı Sanna Marin, bu skandaldan aklandıktan sonra paylaştığı selfie ile yine tartışmaların ortasına düştü.
Geçen hafta İzlanda'nin başkenti Reykjavik'e giderek mevkidaşı Katrin Jakobsdottir ile görüşen Marin, iklim değişikliği de başta olmak üzere birçok konuyu görüştüklerini duyurdu.
Marin selfie çekerek yaptığı paylaşımda, "Bugün Reykjavik'e gidiyorum ve İzlanda Başbakanı Katrin Jakobsdottir ile görüşeceğim. Bu benim ilk İzlanda ziyaretim. İskandinav ülkesi olarak iki ülkenin birçok ortak noktası var. Katrin ve ben iklim, enerji ve güvenlik konusunu görüşeceğiz" dedi.
Fakat Marin'in bu paylaşımı bir uçakta yapması ve selfieyi de uçakta çekmesi iklim değişikliği konusunda rahatsız olanların tepkisini çekti. Uçağın karbon salınımını etkilediğini ve iklim değişikliğini körüklediğini söyleyen bazı kullanıcılar, "Uçakla gitmek yerine bunu uzaktan video konferans yöntemiyle de yapabilirdiniz" derken bir kullanıcı ise, "Oraya uçakla gideceğinize telefonla görüşseniz iklim değişikliğiyle mücadeleye daha çok katkı yapardınız" ifadesini kullandı.
Marin, Fin vatandaşlarından gelen tepkilere yanıt vermedi.
Finlandiya, Rusya sınırına çit yapıyor
Finlandiya, ülkenin doğusunda bulunan Rusya sınırındaki Imatra geçiş noktasının her iki tarafında üç kilometre uzunluğunda çitin inşası için çalışmalara başlandığını duyurdu.
Finlandiya Sınır Muhafızı'ndan yapılan açıklamada, söz konusu bariyer uygulamasının pilot aşamada olduğu ifade edildi.
Çalışmalara bugün orman temizliğiyle başlandığı ifade edilen açıklamada, "Imatra geçiş noktasının her iki tarafında üç kilometre uzunluğunda çitin inşa çalışmalarına başlandı. Mart ayında yol yapımı ve çit montajına başlanacak. Ardından teknik gözetim sistemi yapılacak. Pilot uygulamanın haziran sonuna kadar tamamlanması bekleniyor." ifadeleri kullanıldı.
Açıklamada, hükümet tarafından söz konusu proje için sağlanan fonun 70 kilometrelik bariyer için kullanılacağı kaydedildi. (AA)
"Finlandiya ve İsveç’i NATO'da kollarımızı açarak karşılarız"
NATO Genel Sekreteri Stoltenberg, "Finlandiya ve İsveç üyelik için başvuru yaparsa sürecin hızlıca gerçekleşmesini bekliyorum” dedi.
NATO Genel Sekreteri Jens Stoltenberg, Finlandiya ve İsveç’in hızlıca askeri ittifaka üye olabileceğini söyledi.
Brüksel’de gazetecilere konuşan Stoltenberg, “Başvurmaya karar verirlerse Finlandiya ve İsveç’i kollarımızı açarak karşılarız ve sürecin hızlıca gerçekleşmesini bekliyorum” dedi. Stoltenberg, gün içinde Finlandiya lideriyle telefonda görüşeceğini ifade etti.
Rusya’nın Ukrayna’daki işgali sonrasında Finlandiya ve İsveç’ten NATO’ya katılabilecekleri yönünde açıklamalar gelmişti. Finlandiya’yla 1300 kilometre sınırı bulunan Rusya ise, iki ülkenin NATO’ya üye olma kararı alması halinde Baltık bölgesindeki toprağı Kaliningrad’a nükleer füze yerleştireceği uyarısında bulunmuştu.
NATO zirvesinde gündem Türkiye'nin itirazları... Finlandiya'da çarpıcı Türkiye anketi
Türkiye’nin Finlandiya ve İsveç’in NATO üyeliğine itirazlarının bugün Madrid’de başlayacak NATO zirvesine damga vurması beklenirken, Finlandiya’da düzenlenen bir anket ülkede halkın Türkiye’nin taleplerine yaklaşımını ortaya koydu.
İspanya’nın başkenti Madrid’de bugün başlayacak NATO zirvesinin başlıca gündemlerinden biri, Türkiye’nin Finlandiya ve İsveç’in NATO üyeliğine itirazları olacak. NATO zirvesinde meselenin çözüme ulaşıp ulaşmayacağı sorusunun yanıtı merakla beklenirken, Finlandiya’da yapılan bir anket ülke halkının konuya yaklaşımını ortaya koydu.
EURACTIV sitesinin haberine göre, Finlandiyalıların büyük bölümü NATO üyeliğine sıcak bakıyor ancak Türkiye’nin taleplerinin karşılanmasını istemiyor.
Türkiye, Finlandiya ve İsveç’ten silah ambargosunu kaldırmasını ve terör örgütü PKK'ya "desteği” kesmesini talep ediyor.
NATO'YA DESTEK ARTIYOR AMA...
Finlandiya’da yayınlanan Helsingin Sanomat gazetesinin düzenlediği ankette, Finlandiyalıların NATO üyeliğine desteğinin giderek artarak yüzde 79’u bulduğu görüldü. Bu oran geçen aydan bu yana yüzde 6 arttı.
Öte yandan Finlerin büyük bölümü, Türkiye’nin taleplerinin karşılanması gerekiyorsa NATO üyeliğine sıcak bakmadıklarını belirtti. Katılımcıların yüzde 70’i Türkiye’nin taleplerini karşılayacak tavizler verilmesine karşı çıktıklarını bildirdi.
Cumhurbaşkanı Tayyip Erdoğan’ın NATO üyeliğiyle ilgili taleplerinin karşılanmasını destekleyenlerin oranı ise yüzde 14'te kaldı. Bu kişilerin büyük bölümünün de milliyetçi Finns Partisi destekçileri olması dikkat çekti.
Finlandiya Devlet Başkanı Sauli Niinistö, daha önce yaptığı açıklamada Madrid’deki NATO zirvesinde bu konuda anlaşma sağlanamayabileceğini söylemişti. Başbakan Sanna Marin de sürecin “donma” ihtimalinden endişe ettiğini belirtmişti.
Türkiye’nin İsveç ve Finlandiya ile sürdürdüğü görüşmelerden de bugüne kadar somut bir sonuç çıkmadı.
Gözler NATO zirvesinde: Finlandiya'dan dikkat çeken Türkiye açıklaması
Bugün Madrid'de gerçekleştirilecek NATO Zirvesi öncesi Finlandiya Cumhurbaşkanı Sauli Niinistö önemli açıklamalarda bulundu.
Rusya'nın Ukrayna'yı işgaliyle birlikte İsveç ve Finlandiya'nın da üyelik için sinyal verdiği NATO'nun belki de geleceğini şekillendirecek zirve bugün İspanya'nın başkenti Madrid'de başlıyor.
Zirve öncesi Finlandiya Cumhurbaşkanı Sauli Niinistö önemli açıklamalarda bulundu.
Finlandiya Cumhurbaşkanı Sauli Niinisto, Madrid'deki NATO zirvesi öncesinde Finlandiya ile Türkiye'nin nispeten ortak bir anlayışa vardığını açıkladı.
'İYİMSER YA DA KÖTÜMSER DEĞİLİM'
Niinisto, Türkiye ile görüşmelerin sonucu hakkında iyimser veya kötümser olmadığını belirtti.
Bugün Cumhurbaşkanı Tayyip Erdoğan, İsveç başbakanı ve NATO genel sekreteri ile zirve öncesinde bir araya gelecek olan Niinisto, bu görüşme öncesinde heyetler arasında yapılan görüşme hakkında, "Genel kanı görüşmelerin beklenenden bir miktar daha iyi geçtiği, iki tarafın birbirlerinin durumunu bir miktar daha iyi anladığı şeklinde" dedi.
Finlandiya cumhurbaşkanı ayrıca Türkiye'nin dile getirdiği Finlandiya ve İsveç'in teröristleri koruduğu iddiasının doğru olmadığını ifade etti.
BUGÜN GÖRÜŞMELER BAŞLAYACAK
İsveç ve Finlandiya, Rusya'nın Ukrayna'yı işgal etmesinin ardından on yıllardır süregelen tarafsızlık politikalarına son vererek NATO üyesi olmak için resmi başvuruda bulunmuştu.
Ancak Ankara iki ülkenin PKK ve YPG'ye destek verdiğine dikkat çekmiş ve Türkiye'ye silah ambargosu uyguladıklarını iddia ederek, bazı taahhütler vermediği sürece üyeliklerine onay vermeyeceğini açıklamıştı.
NATO liderlerinin bugün Madrid'de başlayacak üç günlük zirvede Finlandiya ve İsveç'in NATO üyeliği konusunda Türkiye'nin vetosunu kaldırmasını Cumhurbaşkanı Tayyip Erdoğan'dan talep etmeleri bekleniyor.
Erdoğan, Finlandiya ve İsveç liderleriyle görüştü, 'memorandum' imzalandı
Cumhurbaşkanı Erdoğan'ın, Finlandiya Cumhurbaşkanı Niinistö, İsveç Başbakanı Andersson ve NATO Genel Sekreteri Stoltenberg'le görüşmesi sonrası 'memorandum' imzalandı. Mutabakata ilişkin Cumhurbaşkanlığı kaynaklarından yapılan açıklamada, "Türkiye, istediğini aldı" denilerek, 'PKK ve uzantılarıyla mücadelede Türkiye ile tam iş birliği' konusunda somut adım atıldığı kaydedildi.
Cumhurbaşkanı Recep Tayyip Erdoğan, NATO Liderler Zirvesi'ne katılmak üzere İspanya'nın başkenti Madrid'e geldi.
Havalimanında, yetkililer tarafından karşılanan Cumhurbaşkanı Erdoğan, Finlandiya Cumhurbaşkanı Sauli Niinistö, İsveç Başbakanı Magdalena Andersson ve NATO Genel Sekreteri Jens Stoltenberg'in katılımıyla NATO-Türkiye-İsveç-Finlandiya dörtlü görüşmesine katılmak üzere havalimanından ayrıldı.
ÜÇLÜ MEMORANDUM İMZALANDI
Erdoğan, daha sonra Niinistö, Andersson ve Stoltenberg'in katıldığı görüşmeye geçti. Türkiye saatiyle 17.15'te başlayan görüşme sona erdi. Görüşmede Dışişleri Bakanı Mevlüt Çavuşoğlu ve Milli Savunma Bakanı Hulusi Akar da hazır bulundu.
Zirve sonrasında Türkiye, İsveç ve Finlandiya arasında Finlandiya ve İsveç'in NATO üyelik süreçleri hakkında üçlü memorandum imzalandı.
İletişim Başkanlığı'ndan yapılan açıklamada "Cumhurbaşkanımız Recep Tayyip Erdoğan, Finlandiya Cumhurbaşkanı Niinistö, İsveç Başbakanı Andersson ve NATO Genel Sekreteri Stoltenberg'in katıldığı dörtlü görüşme verilen aranın ardından devam edecek" denilmişti.
MADDE MADDE MOMERANDUM
Dışişleri Bakanı Mevlüt Çavuşoğlu, Finlandiya Dışişleri Bakanı Pekka Haavisto, İsveç Dışişleri Ann Linde’nin imza attığı momerandumda şu maddeler yer aldı:
"1. Bugün, NATO Genel Sekreterinin kolaylaştırıcılığında bir araya gelen Türkiye, Finlandiya ve İsveç’in temsilcileri müteakip hususlarda mutabık kalmışlardır.
2. NATO, müşterek savunma ve güvenliğin bölünmezliği ilkeleriyle ortak değerlere dayalı bir İttifaktır. Türkiye, Finlandiya ve İsveç Washington Antlaşması’nda belirtilen ilkelere ve değerlere bağlılıklarını ifade ederler.
3. İttifakın en temel unsurlarından biri üye devletlerin milli güvenliğinin yanı sıra uluslararası barış ve istikrara doğrudan tehdit teşkil eden terörizmin tüm biçim ve tezahürleriyle mücadelede tam dayanışma ve işbirliğidir.
4. Müstakbel NATO Müttefikleri olarak Finlandiya ve İsveç, milli güvenliğine yönelik tüm tehditlere karşı Türkiye’ye tam destek verirler. Bu çerçevede, Finlandiya ve İsveç, PYD/YPG ve Türkiye’de FETÖ olarak tanımlanan örgüte destek sağlamayacaklardır. Türkiye de milli güvenliklerine yönelik tüm tehditlere karşı Finlandiya ve İsveç’e tam destek verir. Finlandiya ve İsveç terörizmi tüm biçim ve tezahürleriyle en kuvvetli şekilde reddeder ve kınar. Finlandiya ve İsveç, tüm terör örgütlerinin Türkiye’ye karşı gerçekleştirdikleri saldırıları açık ve net biçimde kınar, Türkiye’yle ve mağdurların aileleriyle en derin dayanışma duygularını ifade eder.
5. Finlandiya ve İsveç, PKK’nın yasaklanmış bir terör örgütü olduğunu teyit eder. Finlandiya ve İsveç, PKK ve diğer tüm terörist örgütlerin, bunların uzantılarının faaliyetleri ile iltisaklı kuruluşlar ve paravan örgütler içerisinde yer alan veya bu terör örgütleriyle bağlantısı bulunan şahısların faaliyetlerini engelleyeceklerini taahhüt eder. Türkiye, Finlandiya ve İsveç bu terör örgütlerinin faaliyetlerini engellemek amacıyla aralarındaki işbirliğini artırmaya karar vermişlerdir. Finlandiya ve İsveç, bu terör örgütlerinin emellerini reddeder.
"HİÇBİR MİLLİ SİLAH AMBARGOSU BULUNMADIĞINI TEYİT EDERLER"
6. Buna ilaveten, Finlandiya 1 Ocak 2022 tarihinde yürürlüğe giren Ceza Yasası’nda yaptığı bir dizi değişiklikle cezalandırılabilir terör suçları kapsamına yeni faaliyetler eklemiştir. 1 Ocak 2022 tarihinde yürürlüğe giren bu son değişikliklerle terörist grupların faaliyetlerine katılım suçunun kapsamı genişletilmiştir. Aynı zamanda, kamusal alanda terörizmi tahrik eylemleri ayrı bir suç olarak cezalandırılmıştır. İsveç, yeni ve daha etkin bir Terör Suçları Kanunu’nun 1 Temmuz itibariyle yürürlüğe gireceğini ve hükümetin terörle mücadele mevzuatını daha da tahkim edeceğini teyit eder.
7. Türkiye, Finlandiya ve İsveç aralarında artık hiçbir milli silah ambargosu bulunmadığını teyit ederler. İsveç, NATO Müttefiklerine yönelik olarak silah ihracatına ilişkin milli mevzuatını tadil etmektedir. Gelecekte, Finlandiya ve İsveç’ten yapılacak savunma sanayii ihracatı Müttefik dayanışmasına ve Washington Anlaşması’nın 3. Maddesi’nin ruhuna ve lafzına uygun biçimde yürütülecektir.
8. Türkiye, Finlandiya ve İsveç bugünkü görüşmelerden sonra müteakip somut adımları atacaklarını taahhüt ederler:
- Terörizmle, örgütlü suçlar ve diğer ortak sınamalarla mücadelede mutabakat temelinde işbirliğini geliştirmek için kolluk kuvvetlerini ve istihbarat kuruluşlarını da içeren her düzeyde hükümetlerarası yapılandırılmış bir diyalog ve işbirliği mekanizması tesis edeceklerdir.
- Finlandiya ve İsveç, ilgili NATO belgelerinin ve politikalarının hükümleriyle uyumlu biçimde terörizmle mücadeleyi kararlılık ve azim içinde yürütecek ve yerel mevzuatlarını bu doğrultuda güçlendirmeye yönelik gerekli tüm adımları atacaklardır.
- Finlandiya ve İsveç, Avrupa İade Sözleşmesi’yle uyumlu biçimde, Türkiye tarafından sağlanan bilgi, delil ve istihbaratı dikkate alarak Türkiye’nin terör zanlılarına dair sınır dışı veya iade taleplerini ivedilikle ve bütün boyutlarıyla işleme koyacak ve Türkiye’yle iade ve güvenlik işbirliğini geliştirmek için gerekli ikili ahdî düzenlemeler yapacaklardır.
"SORUŞTURMA BAŞLATILIP, YASAKLANACAK"
- Finlandiya ve İsveç, 5. paragrafta kayıt altına alındığı çerçevede, PKK terör örgütünün ve bütün uzantıları ile iltisaklı kuruluşlarının ve paravan örgütlerinin para toplama ve eleman devşirme faaliyetlerine yönelik soruşturma başlatacak ve bunları yasaklayacaklardır.
- Türkiye, Finlandiya ve İsveç dezenformasyonla mücadele edeceklerini taahhüt edecek ve yasalarının, Türkiye’ye yönelik şiddeti kışkırtan faaliyetler dahil olmak üzere, terör örgütlerinin propagandası amacıyla istismar edilmesini engelleyeceklerdir.
- Finlandiya ve İsveç, silah ihracatına dair mevzuatlarının Müttefiklere yönelik yeni taahhütleri mümkün kılmasını ve NATO’daki üyelik statüleriyle mütenasip olmasını temin edeceklerdir.
- Finlandiya ve İsveç, Türkiye’nin askeri mobilite konusundaki PESCO projesine katılımı dahil olmak üzere, Türkiye ve diğer AB üyesi olmayan Müttefiklerin Avrupa Birliği’nin Ortak Güvenlik ve Savunma Politikası’nın mevcut ve müstakbel girişimlerine mümkün olan en geniş şekilde dahil edilmesine destek vereceklerdir.
9. Bu adımların hayata geçirilmesi için, Türkiye, Finlandiya ve İsveç Dışişleri, İçişleri ve Adalet Bakanlıkları, İstihbarat Servisleri ve Güvenlik Kurumlarından uzmanların katılımıyla bir Daimi Ortak Mekanizma tesis edeceklerdir. Daimi Ortak Mekanizma diğer ülkelerin katılımına açık olacaktır.
10. Türkiye, NATO’nun Açık Kapı politikasına uzun zamandır devam eden desteğini teyit eder ve Madrid Zirvesi’nde Finlandiya ve İsveç’in NATO üyesi olmak üzere davet edilmelerine desteğini ifade eder."
CUMHURBAŞKANLIĞI: TÜRKİYE İSTEDİĞİNİ ALDI
Üç ülkenin dışişleri bakanlarının imza koyduğu momeranduma ilişkin açıklama Türkiye Cumhuriyeti Cumhurbaşkanlığı kaynaklarından geldi. Açıklamada "Türkiye, istediğini aldı" denildi.
Bilgilendirmede "PKK/YPG/PYD ile FETÖ'nün bir terör örgütü olduğunun uluslararası bir anlaşmada bu kadar net ortaya konması, Türkiye'nin Cumhurbaşkanı Erdoğan liderliğinde verdiği mücadelede uluslararası boyutta da çok önemli bir adım olmuştur" ifadeleri yer aldı.
Açıklamada, “PKK ve uzantılarıyla mücadelede Türkiye’yle tam iş birliği, terörizmin tüm biçim ve tezahürleriyle mücadelede Türkiye’yle dayanışma sergilenmesi, PYD/YPG ve FETÖ'ye destek sağlamama taahhüdü, savunma sanayii alanında ambargo kısıtlamalara gidilmemesi, iş birliğinin artırılması, İsveç ve Finlandiya’nın terörizmle mücadele ve savunma sanayii konularındaki ulusal mevzuatlarını ve uygulamalarını tadil etme taahhüdü, terörizm ve örgütlü suçlarla mücadele alanında istihbarat paylaşımına ilişkin yapılandırılmış iş birliği mekanizması tesisi, terör suçlularının iadesi konusunda somut adımlar atılması ve ikili düzeyde ahdi düzenlemeler yapılması, PKK ve uzantılarının ve paravan örgütlerinin para toplama ve eleman devşirme faaliyetlerinin yasaklanması ve bunların soruşturulması, Türkiye’ye yönelik terör propagandasının engellenmesi, Finlandiya ve İsveç’in PESKO (AB Daimi Yapılandırılmış İşbirliği Süreci) dahil AB güvenlik mekanizmalarına en geniş şekilde katılımının desteklenmesi, bu adımların uygulanmasını denetlemek üzere Adalet, İstihbarat ve Güvenlik kurumlarının katılımıyla Daimi Ortak Mekanizma kurulması” konularında somut kazanımlar elde edildiği aktarıldı.
Açıklamada, “Cumhurbaşkanı Recep Tayyip Erdoğan’ın ortaya koyduğu perspektif ve kararlı duruş sayesinde terör örgütleriyle mücadele hususunda ciddi kazanımlar elde etmiştir. PKK/YPG/PYD ile birlikte FETÖ’nün bir terör örgütü olduğunun uluslararası bir anlaşmada bu kadar net ortaya konması, Cumhurbaşkanı Erdoğan liderliğinde verdiği mücadelede uluslararası boyutta da çok önemli bir adım olmuştur” ifadelerine yer verildi.
BIDEN: KRİTİK BİR ADIM VE ZİRVEYE HARİKA BİR BAŞLANGIÇ
ABD Başkanı Joe Biden, dörtlü görüşmeyle ilgili sosyal medya hesabından açıklama yaptı. “Varılan memorandum nedeniyle Türkiye, İsveç ve Finlandiya’yı kutluyorum” diyen Biden, “NATO’yu güçlendirecek ve müşterek güvenliğimizi destekleyecek Finlandiya ve İsveç’in NATO’ya davetine yönelik kritik bir adım ve zirveye harika bir başlangıç” ifadelerini kullandı.
NATO GENEL SEKRETERİ STOLTENBERG'TEN AÇIKLAMA
NATO Genel Sekreteri Jens Stoltenberg, İspanya'nın başkenti Madrid’de düzenlenecek olan NATO Liderler Zirvesi öncesi Türkiye, İsveç ve Finlandiya arasında imzalanan ortak memorandumun ardında basın toplantısı düzenledi.
Stoltenberg, "Türkiye, Finlandiya ve İsveç bugün bir memorandum imzaladı ve Türkiye'nin endişeleri ele alındı. Bunların arasında terörle mücadele ve silah ambargoları konuları da yer almaktadır. Başka hiçbir müttefikimiz Türkiye kadar ağır terör saldırılarının hedefi olmamıştır. Bu saldırılar arasında terör örgütü PKK'nın saldırıları da yer almıştır" dedi.
PKK AKTİVİTELERİNE SON VERİLECEK
Stoltenberg, "Türkiye, Finlandiya ve İsveç hükümetleri, terörle mücadelede işbirliğini arttırma konusunda mutabakata vardı. NATO müttefikleri olarak İsveç ve Finlandiya, ulusal güvenlik endişelerine karşı Türkiye'ye tam destek vermeyi taahhüt etti. Bu, iç yasalarla birlikte PKK aktivitelerine son vermek ve Türkiye ile suçlu iadesi konusunda anlaşmayı da içermektedir" dedi.
STOLTENBERG'DEN ERDOĞAN'A TEŞEKKÜR
Stoltenberg, "Birlikte göstermiş olduğumuz ilerlemenin ışığında Türkiye, Finlandiya ve İsveç'in NATO'ya katılmalarını desteklemeyi kabul etmiştir. Bunun için Cumhurbaşkanı Erdoğan'a teşekkür etmek istiyorum. Ayrıca Finlandiya Cumhurbaşkanı Niinistö ve İsveç Başbakanı Andersson'a da yapıcı görüşmeleri için teşekkür ederim" dedi.
"NATO'NUN AÇIK KAPI POLİTİKASI, TARİHİ BİR BAŞARIYA ULAŞTI"
Stoltenberg, "NATO'da fikir ayrılıklarımız ne olursa olsun her zaman oturup konuşabileceğimizi, ortak bir noktada buluşabileceğimizi ve her türlü sorunu çözebileceğimizi söyledik. NATO'nun açık kapı politikası, tarihi bir başarıya ulaştı. Finlandiya ve İsveç'i ittifaka kabul etmek, onları ve NATO'yu güçlendirecek. Avrupa ve Atlantik bölgesini daha güvenli hale getirecek. Onlarca yılın en büyük tehdidiyle karşı karşıya olduğumuz bu dönemde bizi daha da güçlü kılacaktır" dedi.
"FİNLANDİYA VE İSVEÇ, SUÇLUŞARIN İADESİNDE TÜRKİYE İLE ÇALIŞACAK"
Stoltenberg, suçluların iadesi konusunda, "Finlandiya ve İsveç'in terör ve şüpheli şahısların iadeleri konusunda Türkiye ile çalışmaya hazır olduklarını ancak aynı zamanda bu iade sürecinin Avrupa İade Sözleşmesi'ne göre gerçekleşeceğini söyleyebilirim" ifadelerini kullanarak, "İade, NATO müttefiklerinin, terörizm veya diğer suç faaliyetleriyle ilgili kanıtlanmış sorunlar olduğunda yapmaya devam edeceği bir şeydir" dedi.
"TERÖRİZMİN TÜM BİÇİMLERİYLE SAVAŞMAMIZ GEREKİR"
Stoltenberg, "Terörle mücadelede ortak bir çıkarımız olduğunda, hemfikir olabileceğimize inanıyorum. Terörizmin, tüm biçimleriyle savaşmamız gerekir. Şimdi üzerinde anlaşmaya varılan ortak mutabakat bu gerçeği yansıtıyor. Liderleri bir araya getirebildiğimiz ve ardından yetkililerimizle üzerinde haftalarca süren çalışmaların sonucundan memnunuz. Liderler bugün Madrid'de nihai anlaşmayı bulmak için bir çözüme vardılar. Tarafların taahhütlerini yerine getireceğinden kesinlikle eminim" dedi.
İmzalanan memorandumda Finlandiya ve İsveç'in, Türkiye'ye silah ambargosu kullanmayacağına dair kesin ifadelerin olduğunu belirten Stoltenberg, "Müttefiklerin birbirlerine karşı silah ambargosu olmaması gerektiğine inanıyorum" dedi.
Stoltenberg ayrıca, yarın İsveç ve Finlandiya'nın NATO Liderler Zirvesin’de davetli ülke statüsünde bulunacağını söyleyerek, "Yarın ittifak liderleri, İsveç'i NATO üyesi olarak davet etmek için görüşecek ve bu zirve sonrasında davetli ülke statüsünde olacak. Daha sonra bunun meclislerde onaylanma süreci olacak" dedi. Stoltenberg, "Resmi olarak davet edilmeden önce Katılım Protokolünü imzalamamız gerekiyor. Ancak bu, bu zirveden hemen sonra gerçekleşecek" ifadelerini kullandı.
"FİNLANDİYA, TERÖRİZMİN TÜM BİÇİMLERİNİ VE TEZAHÜRLERİNİ KINIYOR"
Finlandiya Cumhurbaşkanlığı tarafından yapılan yazılı açıklamada, “Dışişleri Bakanlarımız, Türkiye'nin bu hafta Madrid Zirvesi'nde Finlandiya ve İsveç'in NATO'ya üye olmasını destekleyeceğini teyit eden üçlü bir momerandum imzaladılar” ifadeleri kullanılarak, “Türkiye, geçtiğimiz haftalarda terör tehdidi konusundaki endişelerini dile getirdi. Finlandiya bu endişeleri ciddiye almıştır. Finlandiya, terörizmin tüm biçimlerini ve tezahürlerini kınıyor” denildi.
NİİNİSTÖ: TÜRKİYE, FİNLANDİYA VE İSVEÇ'İN NATO'YA ÜYE OLMASINI DESTEKLEYECEK
Finlandiya Cumhurbaşkanı Niinistö tarafından yapılan yazılı açıklamada, Madrid’deki NATO Liderler Zirvesi'nde Cumhurbaşkanı Recep Tayyip Erdoğan, İsveç Başbakanı Magdalena Andersson ve NATO Genel Sekreteri Jens Stoltenberg'in detaylı bir görüşme gerçekleştirdiği ifade edilerek, “Bu görüşme sonucunda dışişleri bakanlarımız, Türkiye'nin bu hafta Madrid Zirvesi'nde Finlandiya ve İsveç'in NATO'ya üye olmasını destekleyeceğini teyit eden üçlü bir momenrandum imzaladılar. NATO'ya katılımımızın somut adımları önümüzdeki iki gün içinde NATO Müttefikleri tarafından kararlaştırılacak” dedi.
Finlandiya ve İsveç’in NATO üyeliği konusunda verilecek kararın çok yakın olduğunu dikkat çeken Niinistö, “Ortak momerandum Finlandiya, İsveç ve Türkiye'nin birbirlerinin güvenliğine yönelik tehditlere karşı tam desteklerini artırma taahhüdünün altını çizmektedir. NATO Müttefikleri olmamız bu taahhüdümüzü daha da güçlendirecektir” dedi.
“FİNLANDİYA, NATO'NUN TERÖRLE MÜCADELE POLİTİKALARINA TAMAMEN BAĞLI KALACAKTIR”
Türkiye’nin geçtiğimiz haftalarda terör tehdidi konusundaki endişelerini dile getirdiğine dikkat çeken Niinistö, “Finlandiya bu endişeleri ciddiye almıştır. Finlandiya, terörizmin tüm biçimlerini ve tezahürlerini kınıyor. Bir NATO üyesi olarak Finlandiya, NATO'nun terörle mücadele politikalarına tamamen bağlı kalacaktır” dedi. “Terörle mücadele, silah ihracatı ve suçluların iadesi konusundaki iş birliğimizi geliştirirken, Finlandiya doğal olarak kendi ulusal mevzuatına göre çalışmaya devam ediyor” ifadeleri kullanan Niinistö, “Finlandiya'nın NATO üyeliği yolundaki bu aşamayı tamamlamaktan mutluluk duyuyorum. Şimdi burada, Madrid'de gelecekteki müttefiklerimizle Finlandiya'nın NATO'daki rolü hakkında verimli konuşmalar yapmayı sabırsızlıkla bekliyorum” dedi.
DIŞİŞLERİ BAKANLIĞI: İSVEÇ İLE GÖRÜŞME ANKARA'DA GERÇEKLEŞECEK
Dışişleri Bakanlığı, Türkiye ile İsveç arasında düzenli siyasi istişarelerin Dışişleri Bakan Yardımcısı Faruk Kaymakcı ve İsveç Dışişleri Bakanlığı Devlet Sekreteri Büyükelçi Robert Rydberg eşbaşkanlığında Ankara’da gerçekleşeceğini açıkladı.
Bakanlık tarafından yapılan açıklamada şöyle denildi:
* "Ülkemiz ile İsveç arasında düzenli siyasi istişareler, Dışişleri Bakan Yardımcısı ve Avrupa Birliği Başkanı Büyükelçi Sayın Faruk Kaymakcı ve İsveç Dışişleri Bakanlığı Devlet Sekreteri Büyükelçi Robert Rydberg eşbaşkanlığında 29 Haziran 2022 tarihinde Ankara’da gerçekleştirilecektir.
* Siyasi istişareler çerçevesinde, Türkiye-İsveç ikili ilişkilerinin kapsamlı olarak ele alınması, Türkiye-Avrupa Birliği ilişkileri üzerinde durulması ve güncel bölgesel ve uluslararası meseleler hakkında görüş alışverişinde bulunulması öngörülmektedir."
İsveç ve Finlandiya'dan NATO açıklaması: Türkiye'nin talepleri...
İsveç ve Finlandiya'dan NATO üyelik süreci ve Türkiye ile ilgili önemli açıklamalar geldi.
Rusya’nın Ukrayna’yı işgalinin ardından İsveç ve Finlandiya NATO’ya resmi başvuru için adım atarken, Türkiye, Finlandiya ve İsveç arasında yapılan mutabakat sayesinde iki ülkenin üyelik süreci başlamıştı.
Türkiye-İsveç ve Finlandiya arasında imzalanan mutabakat kapsamında Ankara, Helsinki ve Stockholm yönetimlerinden ülkede PKK/YPG ve FETÖ ile ilintili isimlerin iadesini istemişti.
'TÜRKİYE SON DERECE HAKLI'
Tüm bu süreç devam ederken, bugün İsveç ve Finlandiya'dan dikkat çeken bir açıklama geldi.  İsveç'in yeni Başbakanı Ulf Kristersson, Türkiye'nin İsveç ve Finlandiya'dan NATO mutabakatıyla ilgili yükümlülüklerini yerine getirmesini beklemesini son derece 'haklı' olarak nitelendirdi.
Klistersson, 'Finlandiya ve İsveç'in NATO yolculuğunda birlikte olduğunu' da dile getirdi. İsveç'in yeni seçilen Başbakanı, 'Türkiye'nin uluslararası terörizm ile mücadelesine saygı duyuyoruz' dedi.
Finlandiya Başbakanı Sanna Marin de Klistersson'a destek verirken, "Bizim için İsveç ve Finlandiya'nın el ele NATO'ya girmesi çok önemli" dedi.
ÜÇLÜ MUTABAKAT
Türkiye, İsveç ve Finlandiya arasında imzalanan mutabakat kapsamında, Türkiye, iki ülkenin NATO üyeliğine yeşil ışık yakmıştı. Türkiye'nin 'terörle mücadele' konusundaki beklentilerine genel olarak olumlu yanıt veren İsveç ve Finlandiya, mutabakat muhtırasında "örgüt" olarak bahsedilen PYD/YPG ve Türk tarafının 15 Temmuz darbe girişiminden sorumlu tutup "terör örgütü" olarak nitelediği Gülen yapılanmasına destek sağlamayacaklarını beyan etmişti.
İsveç daha sonraki dönemde ise Türkiye'ye silah ambargosunun kaldırıldığını açıklamıştı.
Sanna Marin'den Türkiye'nin Suriye operasyonu ile ilgili açıklama
Finlandiya ve İsveç'in NATO'ya üyelik süreci devam ederken Finlandiya Başbakanı Sanna Marin'den bir açıklama geldi.
Rusya'nın Ukrayna'yı işgaliyle birlikte NATO'ya üye olmak için sıraya giren İsveç ve Finlandiya'nın üyelik süreçleri devam ediyor. Bütün NATO üyesi ülkelerden onay alması gereken bu iki ülkenin üyeliği için henüz Macaristan ve Türkiye'den onay gelmedi.
Bir basın toplantısı düzenleyen Finlandiya Başbakanı Sanna Marin, basın mensuplarının sorularını yanıtladı. Haziran ayında İspanya'da düzenlenen NATO Liderler Zirvesi'nde NATO arabuluculuğunda İsveç ile birlikte Türkiye'yle masaya oturan Marin, TSK'nın Suriye'ye düzenlediği askeri operasyon ile ilgili de bir soruya kısa yanıt verdi.
13 Kasım'da Suriyeli terörist Ahlam Albashir’in İstanbul'un en popüler bölgelerinden Taksim İstiklal Caddesi'ne bombalı saldırı düzenleyerek 6 kişiyi öldürmesi ve 81 kişiyi de yaralamasından sonra Ankara Suriye'ye bir operasyon yapılabileceğinin sinyalini vermişti. Hava operasyonu sonrasında gözler bölgedeyken, Marin, kendisine yöneltilen soruyu yanıtladı.
"DAHA FAZLA YORUM YAPMAYACAĞIM"
Marin, "Bölgede yaşananları takip ediyoruz. Bu soru üzerine daha fazla yorum yapmayacağım. Finlandiya, dış politikada bize yol gösteren prensiplerimiz çerçevesince hareket ediyor" dedi.
Marin, NATO üyeliği ile ilgili olarak da, "Finlandiya ve İsveç'in üyelik süreçlerine onayın çoktan tamamlanması gerekiyordu. Finlandiya ve İsveç NATO'ya birlikte girmeli" ifadesini kullandı. İsveç ve Finlandiya'yı terörle mücadelede yeterli iş birliği yapmamakla suçlayan Türkiye'nin yanı sıra Macaristan da bu iki ülkenin NATO'ya üyelik sürecini askıya almıştı. Macaristan Başbakanı Viktor Orban iki ülkenin NATO'ya üyeliğini desteklediğini söylerken Macaristan parlamentosu, yapılacak oylamayı 2023 yılına bırakmıştı. Orban, "Gelecek yıl yapılacak ilk iş bu oylama" demişti.
Atlantic Council uzmanları yorumladı: Finlandiya ve İsveç'e karşı itirazından vazgeçen Türkiye ne kazandı?
Cumhurbaşkanı Erdoğan'ın birkaç hafta önce "Ben başta olduğum sürece İsveç ve Finlandiya NATO'ya giremez" ifadelerini kullanmasının ardından Türkiye’nin NATO Zirvesi’nin ilk gününde Finlandiya ve İsveç’in NATO üyeliğine itirazından vazgeçmesi dünyada büyük ses getirdi. ABD'nin önde gelen düşünce kuruluşlarından Atlantic Council uzmanları, Türkiye’nin bu hamleyle ne elde ettiğini analiz etti.
ABD'li düşünce kuruluşu Atlantic Council, Türkiye’nin Finlandiya ve İsveç’in NATO üyeliğine itirazlarından vazgeçmesiyle ilgili bir analiz yayınladı.
Geçen ay sonunda yaptığı bir açıklamada "Tayyip Erdoğan Türkiye Cumhuriyeti’nin başında olduğu sürece, teröre destek veren ülkelerin NATO’ya girmesine kesinlikle ‘evet’ demeyiz" ifadelerini kullanan Cumhurbaşkanı Erdoğan'ın dün Finlandiya Cumhurbaşkanı Sauli Niinistö, İsveç Başbakanı Magdalena Andersson ve NATO Genel Sekreteri Jens Stoltenberg'le görüşmesi sonrasında 'memorandum' imzalanmıştı.
Atlantic Council uzmanları, “Türkiye, NATO’da el yükselterek ne kazandı?” başlıklı analizde, NATO’nun açık kapı politikasına atıfla “Kapı yeniden açıldı. İttifakın Madrid’deki zirvesi başlarken, haftalar süren gerilimin ardından Türkiye sonunda Finlandiya ve İsveç’in NATO’ya katılmasıyla ilgili itirazından vazgeçti. Türkiye Cumhurbaşkanı Recep Tayyip Erdoğan, ABD Başkanı Başkanı Joe Biden’la yüz yüze görüşme şansı yakaladı” ifadeleri yer aldı.
'ERDOĞAN'LA GÖRÜŞME, BEYAZ SARAY'IN TAVİZİ'
Analizde görüşlerine yer verilen savunma uzmanı Chris Skaluba, Erdoğan’ın Biden’la birebir yapacağı görüşmeyi, “ABD yönetiminin otokrat liderlerle görüşmeme” yönündeki tavrı düşünüldüğünde Beyaz Saray’ın “büyük tavizi” diye yorumladı. Skaluba, Biden’ın yakın zamanda Suudi Arabistan Veliaht Prensi Muhammed bin Selman’la da buluşacağına dikkat çekerek bu adımların Beyaz Saray’ın "saf ilkeler yerine pratik süreçlere öncelik verdiğini gösterdiğini" ifade etti.
Mutabakata ilişkin Cumhurbaşkanlığı kaynaklarından yapılan açıklamada, "Türkiye, istediğini aldı" denilerek 'PKK ve uzantılarıyla mücadelede Türkiye ile tam iş birliği' konusunda somut adım atıldığı kaydedilmişti.[/caption]
Atlantic Council’ın Türkiye uzmanlarından Rich Outzen, Ankara’nın terörle ilgili endişelerinin NATO’nun gündemine getirmesinin kendisi açısından bir başarı olduğunu belirtti. Türkiye’nin asıl hedefinin ABD’den F-16 almak olduğu iddiasına da değinen Outzen, Erdoğan’ın temel hedefinin bu olmadığı ve PKK’yla ilgili güvenlik kaygılarının samimi olduğu yorumunda bulundu.
'ERDOĞAN'IN USTACA OYUNU'
Atlantic Council Başkanı Fred Kempe ise yaşananları “Erdoğan’ın ustaca oyunu” diye niteleyerek “Erdoğan, güvenlik ve iç politikadaki çıkarları için mümkün olan en çok şeyi elde etmek için bu süreçte elini en üst düzeye kadar yükseltti” yorumunu yaptı.
ABD Başkanı Biden, dörtlü görüşmeyle ilgili sosyal medya hesabından yaptığı açıklamada “Varılan memorandum nedeniyle Türkiye, İsveç ve Finlandiya'yı kutluyorum. NATO'yu güçlendirecek ve müşterek güvenliğimizi destekleyecek Finlandiya ve İsveç'in NATO'ya davetine yönelik kritik bir adım ve zirveye harika bir başlangıç” ifadelerini kullanmıştı.
Erdoğan, bugün Biden’la NATO Zirvesi’nin sürdüğü Madrid’de bir araya gelecek.
Financial Times, dünkü NATO toplantısının perde arkasını yazdı: Erdoğan'ın talepleri...
Dün İspanya'nın başkenti Madrid'de düzenlenen NATO zirvesinde, Türkiye, Finlandiya ve İsveç'in NATO üyeliğine itirazlarından vazgeçtiğini açıkladı. Üç ülke arasında bu kapsamda ortak bir anlaşma da imzalandı. ABD merkezli Financial Times gazetesi ve İngiltere merkezli Reuters haber ajansı, görüşmelerin perde arkasını yazdı.
Türkiye’nin NATO Zirvesi’nin ilk gününde Finlandiya ve İsveç’in NATO üyeliğine itirazından vazgeçmesi gündemdeki yerini korurken, İngiltere merkezli Financial Times gazetesi, görüşmelerin perde arkasını yazdı.
Türkiye, İsveç ve Finlandiya dün akşam NATO'nun arabuluculuğunda yaklaşık 4 saat süren müzakerelerin ardından ortak bir anlaşmaya imza attı. Böylelikle, Rusya'nın Ukrayna'yı işgaline yanıt olarak İskandinav ülkelerinin ittifaka katılmasının önü açıldı.
Financial Times gazetesine konuşan bir Türk yetkili, İskandinav ülkelerinin PKK/YPG'ye destek vermeyeceğini açıklamasının Haziran 2023'de Türkiye'de yapılması planlanan yerel seçimler öncesinde özellikle Cumhurbaşkanı ve AKP Genel Başkanı Recep Tayyip Erdoğan için önemli olduğunu yazdı. Yetkili, FETÖ'nün de bu kapsamda olduğunu açıkladı.
İSVEÇ'TEN TÜRKİYE'YE ZİYARET
NATO Genel Sekreteri Jens Stoltenberg, anlaşmanın "silah ihracatı ve terörle mücadele de dahil olmak üzere Türkiye'nin endişelerini ele aldığını" söyledi.
Türkiye dışişleri bakanlığı, İsveç dışişleri bakan yardımcısı Robert Rydberg'in "kapsamlı" görüşmeler için Çarşamba günü Ankara'ya geleceğini açıkladı.
Görüşmeden önce konuşan Erdoğan, İsveçli ve Finlandiyalı mevkidaşlarıyla yaptığı görüşmede "boş konuşma" değil sonuç görmek istediğini söylemişti.
F-16 KONUSU GÜNDEMDE
Financial Times'a konuşan Batılı yetkililer, Erdoğan'ın İsveç ve Finlandiya'nın NATO üyeliği sorununu, özellikle Ankara'nın ABD yapımı yeni F-16 savaş uçakları ve mevcut savaş uçakları için modernizasyon kitleri satın alma yönündeki baskısıyla ilgili olarak Washington'dan taahhütler almak için araçsallaştırmaya çalıştığına inandıklarını açıkladı. Yine de Biden yönetimi satışa desteğinin sinyalini verirken, ABD'li yetkililer Kongre'nin anlaşmayı imzalaması gerektiğine dikkat çekti.
Benzer bir iddia da İngiltere merkezli haber ajansı Reuters'tan geldi. Reuters'a konuşan üst düzey bir ABD'li yetkili, Washington'un süreç boyunca 'alçakgönüllü bir yaklaşım izlediğini' öne sürerken, Türkiye'nin F-16 konusunu gündeme taşıyacağının beklendiğini aktardı. Reuters'a konuşan yetkili, Erdoğan ve Biden'ın bir araya geleceği görüşmelerde de bu konunun ele alınacağını ve Erdoğan'ın ABD Başkanı'na baskı yapacağını öne sürdü.
Yetkili, Biden ile Erdoğan'ın ABD yaptırımlarına yol açan Rusya'dan S-400 hava savunma sistemleri satın alması ve Washington'dan modernizasyon kitleri ve diğer konuları da  görüşeceğini söyledi.
Stoltenberg: Finlandiya, İsveç ve Türkiye çok daha yakın iş birliği yapacak
NATO Genel Sekreteri Stoltenberg, Türkiye, Finlandiya ve İsveç arasında varılan anlaşmaya değinerek "Finlandiya ve İsveç, terörizmle ilgili kanunlarını sıkılaştırmak için şimdiden adımlar attı” dedi.
NATO Genel Sekreteri Jens Stoltenberg, NATO Zirvesi toplantıları öncesi basın mensuplarına yaptığı açıklamada Finlandiya, Türkiye ve İsveç arasında varılan anlaşmanın önemli olduğunu belirterek, "Bu, Finlandiya ve İsveç'in Türkiye ile daha da yakın iş birliği yapacağını açıkça belirtiyor" dedi.
Finlandiya ve İsveç'in halihazırda terörizmle mücadele kapsamında yasalarını düzenlediğini belirten Stoltenberg, "Finlandiya ve İsveç, terörizmle ilgili kanunlarını sıkılaştırmak için şimdiden adımlar attı. Yani bu uygulanmaya başlanmış bir şey. Bu anlaşmanın son derece önemli olduğunu düşünüyorum çünkü bu, tabii ki terörle mücadele de dahil olmak üzere tüm güvenlik endişelerimizi ele almak için müttefikler olarak bir arada durma taahhüdümüzü yansıtıyor. Bu, Finlandiya ve İsveç'in bilgi alışverişi, suçluların iadesi ve terörle genel mücadeleyle ilgili konularda Türkiye ile daha da yakın iş birliği yapacağını açıkça belirtiyor" diye konuştu.
'EN HIZLI KABUL EDİLME SÜRECİ'
Stoltenberg, müttefiklerin Türkiyenin güvenlik endişelerine yönelik taahhütlerini bildireceklerini ifade ederek, "Ayrıca yarın zirvede terörden kaynaklanan sorunları ele alacağımız bir oturumumuz var. Müttefiklerin taahhütlerini ifade etmelerini ve ayrıca Türkiye'nin terörle ilgili olarak karşı karşıya olduğu güvenlik endişelerini ele almalarını bekliyorum" dedi.
Stoltenberg, Finlandiya ve İsveç'in resmi olarak NATO üyeliği için davet edileceğini belirterek, "Bu eşi görülmemiş derecede hızlı bir süreç oldu. Mayıs ortasında başvuru yapıldı ve şimdi katılım için davet yapılacak. Daha önce bu kadar hızlı bir süreç olduğunu sanmıyorum" ifadelerini kullandı.
NATO'dan ortak açıklama: Rusya en önemli ve doğrudan tehdit
Madrid’de düzenlenen zirvede NATO ülkelerinin yaptığı ortak açıklamada, İsveç ve Finlandiya resmen askeri ittifaka üye olmaya davet edildi. Bildiride “Rusya müttefikleri için en önemli ve doğrudan tehdittir” ifadesi dikkat çekerken, NATO Genel Sekreteri Jens Stoltenberg, Türkiye'ye teşekkür etti.
İspanya’nın başkenti Madrid’de düzenlenen NATO Devlet ve Hükümet Başkanları Zirvesi’nin ilk gününde ortak bildiri yayınlandı.
NATO zirvesinde yayınlanan ortak açıklamada, askeri ittifak İsveç ve Finlandiya’yı resmen NATO’ya üye olmaya davet etti.
NATO tarafından yayınlanan 22 maddelik bildiride, “Demokrasi, bireysel özgürlük, insan hakları ve hukukun üstünlüğüne olan bağlılığımızda kararlıyız. Kurallara dayalı uluslararası düzeni de korumaya kararlıyız. Rusya'nın Ukrayna'ya karşı yürüttüğü saldırganlık savaşını mümkün olan en güçlü şekilde kınıyoruz. Rusya, askeri eylemleri de dahil olmak üzere dünya çapında milyarlarca insanı etkileyen bir gıda ve enerji krizini kasıtlı olarak şiddetlendirdi. Müttefiklerimiz, Ukrayna tahılının ihracatını sağlamak, küresel gıda krizini hafifletmek ve uluslararası çabaları desteklemek için çalışıyorlar” ifadelerine yer verildi.
Bildiride, “Finlandiya ve İsveç’in katılımı müttefikleri daha güvenli, NATO’yu daha güçlü ve Euro-Atlantik bölgesini daha güvenli hale getirecek” dendi. Bildiride, NATO’nun “yeni stratejik konsepti” konusunda da anlaşmaya varıldığı açıklandı.
'RUSYA EN ÖNEMLİ TEHDİT'
Bildiride “Rusya müttefikleri için en önemli ve doğrudan tehdittir” ifadesi dikkat çekti. Ayrıca Çin’in de NATO’nun çıkarlarına, güvenliğine ve değerlerine yönelik bir tehdit olduğu ifade edildi.
NATO Kiev'e daha fazla yardım sözü verirken, ülkenin savunma sektörünü modernize etmeyi amaçlayan destek paketi üzerinde anlaşmaya vardı. Bildiride, NATO'nun kendi caydırıcılığını ve savunmasını önemli ölçüde güçlendirmeye karar verdiği vurgulandı.
NATO Genel Sekreteri Jens Stoltenberg de bildirinin yayınlanmasının ardından kürsüye çıktı. Stoltenberg,  konuşmasında, "Bugün bu zirveye baktığımızda NATO liderleri savunma ve caydırıcılık dönüşümü yapmıştır. Yeni güvenlik tedbirleri kapsamında savunmamızı güçlendireceğiz ve doğudaki güçlerimizi artıracağız. NATO'nun müdahale gücünü 300 binin üzerine çıkaracağız" dedi.
NATO Genel Sekreteri Jens Stoltenberg, “Ukrayna’nın adaylığı konusunda kapımız açıktır” ifadelerinde de bulundu.
TÜRKİYE'YE TEŞEKKÜR
ABD ve Kanada'nın da NATO'nun gücüne ek katkı yapacağını kaydeden Stoltenberg, "Bugün müttefiklerimiz 2014 yılında verdikleri taahhütleri de yenilediler ve NATO'ya yapacakları katkıları artıracaklarını açıkladılar" diye konuştu. Rusya'nın derhal Ukrayna'dan çekilmesi ve savaşa son vermesi gerektiğini kaydeden Stoltenberg, "Bağımsız bir Ukrayna istikrarımız için vazgeçilmezdir" ifadelerini kullandı.
Stoltenberg, İsveç ve Finlandiya'yla imzalanan anlaşma konusunda Türkiye'ye teşekkür etti.
Öte yandan bugün kararlaştırılan bildiride, “Avrupa'da değişen güvenlik ortamının ışığında Bosna-Hersek, Gürcistan ve Moldova da dahil olmak üzere ortaklara siyasi ve pratik desteği hızlandırmak için yeni tedbirler kararı aldık. Bütünlüklerini ve dayanıklılıklarını inşa etmek, yeteneklerini geliştirmek ve siyasi bağımsızlıklarını korumak için onlarla birlikte çalışacağız. Güneyli ortaklara yönelik kapasite geliştirme desteğimizi de artıracağız” ifadeleri yer aldı.
Bildiride son olarak, “NATO, tarihteki en güçlü ittifak olmaya devam ediyor. Bağımız ve karşılıklı taahhüdümüz aracılığıyla şimdi ve gelecek nesiller için tüm müttefiklerin özgürlüğünü ve güvenliğini, ayrıca ortak demokratik değerlerimizi korumaya devam edeceğiz” denildi.
İsveç'te muhalefet Türkiye'yle anlaşmaya tepkili
Türkiye, bir süredir İsveç ve Finlandiya'nın NATO'ya katılımına karşı çıkarken, dün üç ülke arasında yapılan görüşmelerde anlaşma sağlandı. İsveç'te muhalefet, anlaşmaya tepki gösterdi.
Türkiye, bir süredir İsveç ve Finlandiya'nın NATO'ya katılımına karşı çıkarken, dün İspanya'nın başkenti Madrid'de yapılan görüşmelerde Türkiye, İsveç ve Finlandiya arasında üçlü memorandum imzalandı.
Tüm dünyanın gözünün kulağının çevrildiği zirve sonrası alınan karar, İsveç ve Finlandiya başta olmak üzere birçok ülkede mutlulukla karşılanırken, karara tepki gösterenler de vardı.
Anlaşmada yer alan "Türkiye, Finlandiya ve İsveç aralarında artık hiçbir milli silah ambargosu bulunmadığını teyit ederler." maddesi ise İsveç'te krize neden oldu. İngiltere merkezli Reuters haber ajansı, İsveç'teki muhalefetin memoranduma karşı çıktığını yazdı.
'ÇOK ENDİŞE VERİCİ'
İsveç'in muhalefetteki Yeşiller Partisi eş lideri Marta Stenevi, silah ihracat kurallarında yapılan değişikliklerin "çok endişe verici" olduğunu söyledi. Stenevi, Türkiye'nin iadesini istediği isimlerin geri gönderilmesini de doğru bulmadığını vurguladı.
Sol Parti lideri Nooshi Dadgostar Twitter hesabından yaptığı açıklamada, "İsveç dış politikasını despot Erdoğan'ın eline bırakmanın tehlikeleri konusunda daha önceden uyarıda bulunmuştuk. Şimdi soruyorum: Türkiye'yi Suriye'ye yönelik saldırı savaşında silahlandıracak mıyız? Hangi muhalifler iade edilecek?" dedi.
'İSVEÇ YASALARINA GÖRE KARAR VERECEĞİZ'
Reuters, NATO Genel Sekreteri Jens Stoltenberg'in "İsveç ve Finlandiya, terör örgütü olarak tanınan PKK ile mücadele ve YPG/PYD'ye destek vermeme taahhüdünde bulundu" sözlerini hatırlatırken, İsveç'in yalnızca Suriye'deki ve çevre bölgelerdeki mültecilere insani yardım sağladığında ısrar ettiğini vurguladı.
İsveç Dışişleri Bakanı Ann Linde de konuyla ilgili İsveç basınına yaptığı açıklamada, 'bu durumun doğal olarak devam edeceğini' belirtirken, Suriye'deki militan örgütleri Türkiye'nin güvenliğini tehdit edecek herhangi bir şekilde, örneğin para veya silahla desteklememe konusunda anlaştıklarını söyledi. Linde, "Zaten bugün de yapmıyoruz." ifadelerinde bulunurken, iade prosedürlerinin etkilenmeyeceğini söyledi. Linde, "Bu İsveç yasalarına göre verilecek bir karardır. Türkiye ile yapılan anlaşma bunu değiştirmiyor" dedi.
'İSVEÇ VE TÜRKİYE'NİN YENİDEN SORUNLARI OLABİLİR'
İsveçli günlük SvD gazeresi de, "İsveç'in Türkiye ile yeniden sorunları olabilir" ifadelerinde bulundu. Gazete, "Çünkü Türkiye, İsveç'in anlaşmanın kendisine düşen kısmını yerine getirmesinden memnun olmazsa, Türkiye İsveç'i tekrar durdurabilir" dedi.
Linde ise bu korkuların abartıldığını söyledi ve ekledi: "Bence bunun üzerinde o kadar çok çalıştık ki daha fazla sorun olacağından çok endişelenmemize gerek yok. Ama yine de hiçbir şeyin ortaya çıkmayacağını söylemek akıllıca olmaz."
Dış basın, Türkiye'nin NATO itirazını geri çekmesini böyle gördü: 'Erdoğan, direnmekten vazgeçti'
Türkiye, bir süredir İsveç ve Finlandiya'nın NATO'ya katılımına karşı çıkarken, dün üç ülke arasında yapılan görüşmelerde anlaşma sağlandı. Üç ülke arasında imzalanan ortak momerandumda "Finlandiya ve İsveç'in PYD/YPG ve Türkiye’de FETÖ olarak tanımlanan örgütlere destek sağlamayacağı" üzerinde anlaşıldı. Mutabakat dünya basınında da geniş yer buldu.
Türkiye’nin NATO Zirvesi’nin ilk gününde Finlandiya ve İsveç’in NATO üyeliğine itirazından vazgeçmesi uluslararası kamuoyunda da büyük yankı uyandırdı. Dünya basını, Türkiye, İsveç ve Finlandiya arasında varılan mutabakatı manşetlerden gördü.
ABD: 
NEW YORK TIMES: ABD merkezli NYT gazetesi, dün varılan anlaşmanın Putin'e büyük bir darbe olacağını yazdı. Gazete, Batılı liderlerin Almanya'nın ardından Madrid'de bir araya geldiğini hatırlatırken, 'Putin'e karşı diplomatik savaş' yorumu yaptı.
CNN: ABD'nin önde gelen yayın kuruluşlarından CNN International, Türkiye'nin itirazlarından vazgeçmesinin uzun ve yoğun bir diplomasi trafiğinin ardından geldiğine dikkat çekerken, "Finlandiya ve İsveç'i NATO'ya sokma çabaları, hem aylarca süren istikrarlı bir diplomasinin hem de son günlerde yoğun bir telefon görüşmesi ve üst düzey yetkililer arasındaki toplantıların eseriydi." ifadelerini kullandı. CNN, "Biden'ın NATO'yu genişletmek için 6 aydır süren büyük başarısı" başlığını kullandı.
NEWSWEEK: ABD merkezli gazete, gelişmeleri 'Türkiye'den Putin'in NATO'nuın genişlemesini engelleme hamlesine darbe' başlığıyla duyurdu.
POLİTİCO: Gazete, 'Türkiye, Finlandiya ve İsveç'in NATO üyelik hedeflerinin önündeki engeli kaldırdı' başlığı ile dünkü gelişmeleri okuyucularına duyurdu.
WSJ: ABD merkezli Wall Street Journal gazetesi, Türkiye'nin karar değiştirmeden önce gerçekleştirilen yoğun telefon trafiğine dikkat çekti. Gazeteye konuşan Biden yönetiminden üst düzey bir yetkili, dün sabah Biden'ın Erdoğan'ı aradığını belirtirken, NATO Genel Sekreteri Jens Stoltenberg'in Biden'ın bu çabasını takdir ettiğini açıkladığını söyledi.
WASHINGTON POST: Washington Post 'Türkiye Salı günü, ittifakın büyümesinin önünü açtı' ifadesinin yer aldığı haberde Madrid'de gerçekleşen zirve için ise 'son yıllardaki en önemli NATO zirvesi ' yorumunda bulunuldu.
ALMANYA 
BİLD: 'Erdoğan direnmekten vazgeçti' başlığıyla duyurduğu haberinde, "İsveç ve Finlandiya'nın NATO'ya katılmasının önü açıldı" ifadeleri kullanıldı.
DİE WELT: Almanya'nın önde gelen yayın kuruluşlarından Die Welt, haberi 'İsveç ve Finlandiya NATO'yu güçlendirecek" başlığıyla duyurdu. Gazete Almanya Dışişleri Bakanı  Annalena Baerbock'un "NATO üyelerinin her zaman farklı çıkarları olduğunu" söylediği ifadeleri yer verirken, 'Özellikle son birkaç hafta bir hayli zorlu geçti" dedi.
TAGESSCHAU: Almanya merkezli gazete, 'Türkiye direnmekten vazgeçti' başlığını atarken, "Türkiye daha önce İsveç ve Finlandiya'nın NATO'ya katılmasını engellemek için vetosunu kullanmakla tehdit etmişti. Ama şimdi anlaşmazlık çözüldü" ifadelerini kullandı.
İNGİLTERE:
THE GUARDİAN: İngiltere merkezli The Guardian gazetesi, "Türkiye Finlandiya ve İsveç'in NATO üyeliğine itirazını kaldırdı" başlığıyla duyurduğu haberinde, bu gelişmenin NATO'nun geleceğine önemi de vurgulandı.
BBC: İngiltere'nin köklü yayın kuruluşlarından BBC, Türkiye, İsveç ve Finlandiya arasında varılan mutabakatı 'son dakika' olarak okuyucularıyla paylaşırken, Rusya lideri Vladimir Putin'in paranoyasının artacağına vurgu yaptı.
ECONOMİST: İngiliz Economist dergisi, Madrid'deki NATO zirvesinde, Türkiye'nin veto tehdidini kaldırması ile sonuçlanan anlaşmayı "Erdoğan'ın zaferi" olarak yorumladı. Gazete,  Erdoğan'ın futbolcu geçmişine gönderme yaparken,  Finlandiya ile İsveç'e veto tehdidi hamlesinin futboldaki gibi bir 'profesyonel faul' olduğunu yazdı.
Daily Mail: İngiliz Daily Mail gazetesi dün varılan mutabakatı 'Türkiye, İsveç ve Finlandiya liderleri, iki İskandinav ülkesinin NATO'ya katılmasının önünü açtı' ifadesi ile okurlarına duyurdu.
THE TIMES: İngiliz The Times gazetesi de "Türkiye, Finlandiya ve İsveç'in NATO'ya katılması üzerindeki engelini kaldırarak önemli bir genişlemenin önünü açtı." başlığıyla gelişmeleri duyurdu.
DİĞER ÜLKELER: 
AL JAZEERA: Katar merkezli yayın kuruluşu, 'Türkiye itirazlarını geri çekti' başlığını kullanırken, çıkmazdaki ittifakın artık derin bir nefes alabileceğini yazdı.
KATHİMERİNİ: Yunanistan merkezli Kathimerini gazetesi, Türkiye'nin İsveç ve Finlandiya'nın NATO'ya katılımına onay verdiğini duyururken, ABD'nin sözlerini manşete taşıdı. Gazete, "Beyaz Saray: Türkiye vetoyu kaldırmak için ABD'den taviz istemedi" başlığı atarken, önümüzdeki sürece dikkat çekti. Kathimerini "Yunan hükümeti, Türkiye Cumhurbaşkanı Tayyip Erdoğan ile İsveç ve Finlandiya'nın NATO'ya katılımı konusunda varılan anlaşmayı memnuniyetle karşıladı." ifadelerini kullandı.
TASS: Rusya merkezli haber ajansı, üç ülke arasında imzalanan anlaşmayı son dakika olarak duyururken, bugün de "NATO, İsveç ve Finlandiya'ya üyelik sağlaması için Türkiye'ye baskı yaptı" başlıklı bir makale yayınladı. Gazete, "Brezilya Getulio Vargas Vakfı'ndan siyaset bilimci Leonardo Paz Neves TASS'a verdiği demeçte, NATO üyelerinin İsveç ve Finlandiya'nın üyeliğini engellemeyi bırakması için Türkiye'ye güçlü baskı yaptığını söyledi." ifadelerini kullandı.
RT: Yine Rusya merkezli Russia Today de haberi "Türkiye, Finlandiya ve İsveç ile NATO anlaşmasına vardı" başlığıyla duyururken, yorumdan uzak düz metni okuyucularıyla buluşturdu.
LE MONDE: Fransa merkezli Le Monde gazetesi, gelişmeleri, "Türkiye Finlandiya ve İsveç'in NATO üyelik hedeflerini desteklemeyi kabul etti" başlığıyla duyurdu.
20 ülkeden İsveç ve Finlandiya'nın NATO katılımına onay
İsveç Dışişleri Bakanı Ann Linde, 30 üyeli NATOnun 20 üyesinin, İsveç ve Finlandiyanın ittifaka Katılım Protokollerini onayladığını duyurdu.
İsveç Dışişleri Bakanı Ann Linde sosyal medya hesabından yaptığı açıklamada, NATO müttefiklerinin 3'te 2'sinin İsveç ve Finlandiya'nın NATO'ya Katılım Protokollerini onayladığını açıkladı. Linde, "Tüm NATO müttefiklerinin 3te 2si İsveç ve Finlandiya'yı onayladı. Desteğiniz ve hızlı gelen 20 onay için minnettarız" ifadelerini kullandı.
Linde şu ana kadar İsveç ve Finlandiya'nın NATO'ya Katılım Protokolleri'ni onaylayan ülkeleri şöyle sıraladı: Arnavutluk, Belçika, Bulgaristan, Kanada, Hırvatistan, Danimarka, Estonya, Almanya, İzlanda, Letonya, Litvanya, Lüksemburg, Karadağ, Hollanda, Kuzey Makedonya, Norveç, Polonya, Romanya, Slovenya ve İngiltere.
Finlandiya İçişleri Bakanı, canlı yayında bayıldı
Finlandiya'da Kuzey Akım 2 boru hattındaki sızıntılarla ilgili canlı yayınlanan hükümet brifingi, İçişleri Bakanı Mikkonen'in bayılması nedeniyle yarıda kesildi.
Finlandiya İçişleri Bakanı Krista Mikkonen, Kuzey Akım 2 ile ilgili canlı yayınlanan bir hükümet brifingi sırasında bayıldı.
Euro Weekly News'in haberine göre, dün akşam Helsinki'de canlı yayınlanan bir hükümeti brifingi, İçişleri Bakanı Mikkonen'in bayılması nedeniyle yarıda kesildi. Düştüğü sırada kameraların göremeyeceği bir yerde duran Mikkonen, aniden dönen kameralarla iki meslektaşının ayağa kalkmasına yardım ettiği an görüntülendi.
Bayılmasına neyin sebep olduğu hakkında henüz bir açıklama yapılmayan Mikkonen, sosyal medya hesabından "Bayıldığım için brifingden ayrılmak zorunda kaldım. Şimdi iyiyim" açıklamasında bulundu. Mikkonen, Kuzey Akım 2 ile ilgili devam eden durumu görüşmek üzere bir araya geldikleri aktarılan brifingde, Finlandiya'nın Rusya sınırı boyunca bir çit inşa etmeyi düşünebileceğini önerdi.
Danimarka ve İsveç açıklarında Rusya'ya ait Kuzey Akım 1 ve Kuzey Akım 2 boru hatlarında üç sızıntı olduğu bildirilmiş, gemilerin "bölgeye yanaşmaması" uyarısı yapılmıştı. İki ülke de sızıntıların kaza değil kasıtlı bir eylemin sonucu olduğuna yönelik işaretler bulunduğunu açıklamıştı.
AB de Kuzey Akım 1 ve Kuzey Akım 2 boru hatlarındaki gaz sızıntılarının kasıtlı bir eylemin sonucu olduğunu, tesadüfi olmadığını bildirmişti.
Kuzey Akım 1 boru hattı üzerinden doğal gaz sevkiyatları, gerekli bakımların yapılamadığı gerekçesiyle 31 Ağustos'ta durdurulmuş, Kuzey Akım 2 ise henüz çalıştırılmamıştı. (AA)
Finlandiya lideri Sanna Marin'den Türkiye açıklaması
Finlandiya Başbakanı Sanna Marin, Türkiye ve Macaristan'ın, ülkesinin NATO üyeliğini ne zaman onaylayacağını tahmin etmenin imkansız olduğunu belirtti.
YLE'nin haberine göre, Başbakan Marin, Yle TV1 televizyonunda katıldığı programda ülkesinin NATO'ya katılım sürecine dair değerlendirmelerde bulundu.
Türkiye ve Macaristan'ın ülkesinin NATO üyeliğini ne zaman onaylayacağını tahmin etmenin imkansız olduğunu söyleyen Marin, "Elbette bu konuda işlerin hızla ilerleyeceğini umuyoruz." dedi.
Marin, ülke toprakları içinde NATO üslerinin ve nükleer silahların konuşlandırılma seçeneklerine dair de açıklamalarda bulundu.
"Kalıcı üsler veya nükleer silahlar söz konusu olduğunda, bu tür ön koşulları belirlemememizin veya manevra alanımızı sınırlamamamızın çok önemli olduğunu düşünüyorum" diyen Marin, öte yandan nükleer silahların Finlandiya topraklarına konuşlandırılmasının pek olası olmadığına inandığını da sözlerine ekledi. (AA)
Finlandiya'daki Sami topluluğunun kendi kaderini tayin etme mücadelesi sürüyor
Avrupa'nın yerlileri olarak bilinen; Finlandiya, Norveç, İsveç ve Rusya'nın el değmemiş topraklarında yaşayan Sami topluluğu, kendi kaderini tayin etme mücadelesini sürdürüyor.
Sami toplumunun değerlerinin korunması için faaliyet gösteren Sami Konseyinin Başkanı Aslak Holmberg, AA muhabirine yaptığı açıklamada, kendi kaderini tayin hakkına sahip olmayan Sami topluluğunun ayrımcılık, ırkçılık ve kötü muamele gibi tutumlara maruz kalabileceğini bildirdi.
Holmberg, Finlandiya hükümetinin Samilerin geleneksel topraklarının nasıl yönetileceği konusunda söz sahibi olmalarını sağlayacak gerekli adımları atması gerektiğini söyledi.
Holmberg'e göre, yasanın yenilenmesi Sami topluluğunun kendi kaderini tayin etme hakkını güçlendirecek.
Sami yerlileri binlerce yıldır Avrupa'nın uzak kuzey bölgelerinde doğayla iç içe, sürdürülebilir ve kültür açısından zengin Sami diyarı Sapmi olarak bilinen bölgede yaşıyor.
İsveç, Finlandiya, Norveç ve Rusya'nın el değmemiş bölgelerinde yaşayan Avrupa'nın önde gelen yerli topluluklarından biri olan Samiler, kadim geleneklerini ve kültürlerini korumanın yanı sıra modern dünyayla bir arada var olmaya çalışıyor.
Birleşmiş Milletlere (BM) göre, Samiler bugün hala insan hakları ihlallerine ve ırkçılığa maruz kalıyor. BM, ayrıca, İsveç'teki yerli grubu zorla asimile etmeyi amaçlayan politikalara yönelik eleştiriler de yayınlıyor.
BM, insan hakları ihlali konusunda Finlandiya hükümetini eleştirerek Samilerin kendi kaderini tayin hakkını sağlayacak yasada değişiklikler yapmaya çağırmıştı.
YAPILAN GİRİŞİMLER OLUMSUZ SONUÇLANDI
İskandinav ülkesi Finlandiya'da, on yıldan fazla bir süredir Sami Bölge Kanunu'nun değiştirilmesi için çok sayıda girişimde bulunuldu ancak bu girişimler anlaşmazlıkla sonuçlandı.
Aktivist İnka Musta, AA muhabirine yaptığı açıklamada, yıllardır süregelen mücadelenin bu kadar uzun süreceğini tahmin etmediğini belirterek "Maalesef Merkez Partisinin bu yasa tasarısına karşı çıkması siyasi açıdan akıllıca bir davranış" ifadesini kullandı.
Finlandiya Başbakanı Sanna Marin de hükümet öneride ilerleyemediği için ekimde Sami topluluğundan özür dilemişti. (AA)
Finlandiya'dan 'Rus casus' açıklaması
Finlandiya, Rusya'nın ülkedeki casusluk operasyonlarının zayıflatıldığını açıkladı.
Finlandiya Güvenlik ve İstihbarat Teşkilatı (Supo), geçen yıl Rusya'nın Finlandiya'daki istihbarat operasyonlarının önemli ölçüde zayıflatıldığını bildirdi.
Supo'dan yapılan yazılı açıklamada, teşkilatın geçen yıl Rus istihbaratına karşı yaptığı çalışmalara değinildi. Açıklamada görüşlerine yer verilen Supo Direktörü Antti Pelttari, "Finlandiya'daki Rus istihbarat teşkilatı, geçen yıl yarı yarıya küçüldü. Bu düşüşün ana nedeni, Supo'nun tavsiyesi üzerine istihbarat görevlilerinin sınır dışı edilmesi ve vize başvurularının reddedilmesiydi" ifadesini kullandı.
İstihbarat görevlilerinin sayısının azalması ve Rusya sınırından geçişe getirilen kısıtlamalar sayesinde Finlandiya'daki Rus istihbaratının çalışma koşullarının önemli ölçüde zayıflatıldığı belirtilen açıklamada, şunlar kaydedildi:
"Diplomasi adı altındaki operasyonlar, Rus istihbaratının yurt dışındaki ana aracıdır. Rusya, istihbarattaki açığı kapatmak için siber casusluğu da kullanmaya çalışıyor. Ancak siber casusluk farklı nitelikte bilgiler sağladığı için insan istihbaratının yerini tam olarak dolduramıyor." (AA)
Cumhurbaşkanı Erdoğan'dan İsveç ve Finlandiya mesajı
Cumhurbaşkanı Erdoğan, İngiliz The Economist dergisi için bir makale kaleme aldı. Erdoğan, makalesinde "Türkiye’ye göre İsveç ve Finlandiya’nın üyeliğe kabulü, kendi güvenliği ve örgütün geleceği açısından riskler barındırmaktadır. Terörle mücadele konusunda gönülsüz olan hiçbir ülkenin Ankara’da talimat verebileceği hiçbir makam bulunmamaktadır" dedi.
Cumhurbaşkanı ve AKP Genel Başkanı Recep Tayyip Erdoğan, İngiltere merkezli The Economist dergisi için makale kaleme aldı.
Ukrayna’daki savaşın kurallar temelinde işleyen uluslararası düzen, büyük güç rekabeti ve Avro-Atlantik güvenliği konusundaki yaygın inanışlara meydan okuduğunu ifade eden Erdoğan, yaşanan sürecin aynı zamanda tarihin en büyük askeri ittifakı olan NATO’yu yeniden ayağa kaldırdığını kaydetti.
"TÜRK ASKERİ DE NATO GÖREVLERİ ÇERÇEVESİNDE DÜNYANIN BİRÇOK BÖLGESİNE GİTMİŞTİR"
Türkiye’nin 70 yıldır NATO’nun gururlu ve vazgeçilmez bir üyesi olduğunu ifade eden Erdoğan, şunları belirtti:
* "Ülkemiz, özgürlük ve demokrasiyi savunmak için Kore’ye asker göndermesinin ardından 1952 senesinde ittifaka katılmıştır. Soğuk Savaş döneminde ve sonrasında Türkiye, Ortadoğu, Kafkasya ve Karadeniz bölgelerinde istikrar sağlayıcı ve olumlu bir aktör olmuştur.
* Türk askeri de NATO görevleri çerçevesinde Kosova’dan Afganistan’a kadar dünyanın birçok bölgesine gitmiştir. Aynı zamanda ülkemiz savunma sanayiine milyarlarca dolar yatırım yaparak savunma kapasitesini güçlendirmiştir. Bu ilave kapasite sayesinde ortaya konan ürünler Ukrayna’nın da içinde olduğu farklı savaş bölgelerinde önemli etkiler oluşturmuştur."
"BU TAVIR NATO’YA UZUN YILLAR KAYBETTİRDİ"
Türkiye’nin artan kapasitesinin NATO’nun dayanıklılığına ve gücüne katkı sunduğunu belirten Erdoğan, şu ifadeleri kullandı:
* "Ortaklarımız Türkiye’nin NATO’nun kolektif güvenlik misyonuna sunduğu katkıyı her zaman takdir etseler de kendi güvenlikleri tehdit altında olmadığı zamanlarda bu katkıyı çabucak unutmuştur.
* Türkiye’nin önemini yalnızca (Balkanlar’da yaşanan kriz gibi) karışıklık dönemlerinde hatırlayan paydaşlarımız, Türkiye olmadan uzun vadeli istikrarın sağlanabileceği hülyasına kapılmış; bu nedenle tehdidin savuşturulmasının ardından jeopolitik gerçekleri ve bölgede ortaya çıkması muhtemel tehditleri gözardı etmiştir.
* Kuşkusuz bu hülyaları, yaşanan uluslararası krizler sonucunda hep kısa sürmüştür. Son yıllarda uluslararası barış ve güvenliğin karşı karşıya olduğu tehditlerin değişime uğraması birçoklarının NATO’yu artık işlevini tamamlamış ve 'demode' bir örgüt olarak nitelemesine yol açmıştı.
* Hatta Emmanuel Macron 2019’da ittifakın 'beyin ölümü' yaşadığını söylemiştir. Aynı kesimler Türkiye’nin de bu örgütteki rolünü sorgular olmuştu.
* Olağanüstü bir hayalperestlik ile aşırı bir stratejik miyopluk sonucu ortaya çıkan bu tavır NATO’ya uzun yıllar kaybettirdi."
"ÜYE ÜLKELERE ADIM ATMALARI ÇAĞRISINDA BULUNDUK"
Türkiye’nin bazı üye ülkelerin öngörüsüz ve yer yer sorumsuzca tavırlarını NATO’ya mal etmediğine dikkat çeken Erdoğan, şunları söyledi:
* "Aksine NATO’nun önemini vurgulayarak, üye ülkelere (NATO’nun misyonunu yeni tehditleri içerecek şekilde güncellemek ve örgütü yeni jeopolitik ve küresel sınamalar karşısında daha önemli kılmak gibi) adımları atmaları çağrısında bulunduk.
* Türkiye’nin bu çağrısı giderek istikrarsızlaşan uluslararası sisteme karşı aldığı pozisyon ile paralellik taşıyordu. Bu açıdan Türkiye, tıpkı diğer uluslararası örgütler gibi NATO’nun da yeni güvenlik tehditlerine karşı bazı reformlar yapması gerektiğini savundu.
* Özellikle terör tehdidi konusunda (birçok üye ülkenin doğrudan hedef alınmasına rağmen) kolektif güvenlik noktasında yeterli adım atılmaması, hem güvenlik işbirliğini zedeliyor hem de NATO ülkelerinin kamuoylarında örgüte yönelik derin bir güvensizlik oluşturuyordu."
"ÜLKEMİZ, KRİZLERLE TEK BAŞINA MÜCADELE ETTİ VE MÜCADELEDE BÜYÜK BEDEL ÖDEDİ"
Türkiye'nin bu durumu katıldığı tüm NATO zirvelerinde vurguladığını ve terörle mücadelenin dönüşüm geçirmesi için uluslararası işbirliğinin elzem olduğunu ifade ettiğini anımsatan Erdoğan, sözlerine şöyle devam etti:
* "Bu çerçevede NATO’nun terör örgütleriyle mücadele ederken istihbari ve askeri konularda daha güçlü işbirliği içinde olmasını arzu ettik.
* Bunun yalnızca terör saldırılarının engellenmesi açısından değil, aynı zamanda NATO sınırları içinde terörün finansmanı ve eleman devşirme faaliyetlerinin engellenmesi hususunda gündeme getirdik.
* Aynı şekilde Türkiye’nin çevresinde iç savaşlar yaşanırken NATO’dan bazı meşru ve gerekli taleplerde bulunduk.
* Sınırlarımızın ve hava sahamızın güvenliğini sağlamak ve II. Dünya Savaşı’ndan bu yana görülen en büyük mülteci dalgası bölgede ortaya çıkarken ‘insani güvenlik’ için bu taleplerde bulunduk.
* Bu konularda büyük ölçüde yalnız bırakılan ülkemiz, bu krizlerle tek başına mücadele etti ve bu mücadelede büyük bedel ödedi.
* Oysa ki bu krizler konusunda NATO bünyesinde atılacak adımlar bundan sonraki dönemde NATO’nun sınırlarında yaşanacak diğer çatışma ve krizlerle mücadele konusunda da örgütü hazırlayabilirdi."
"İSVEÇ VE FİNLANDİYA’NIN ÜYELİĞE KABULÜ, RİSKLER BARINDIRMAKTADIR"
Ukrayna savaşı ile ortaya çıkan durumun Türkiye’nin beklenti ve çağrılarının ne kadar yerinde olduğunu ortaya koyduğunu dile getiren Erdoğan, şunları aktardı:
* "Bu dönemde çatışmalar ciddi yıkıma neden olurken Türkiye’nin jeopolitik konumunun farkına varan birtakım üye ülkeler, geçmişte yaptığımız bazı hamlelerin ne kadar yerinde olduğunu gördü.
* Gerçekten de Türkiye, NATO üyelerine gelecekte karşı karşıya kalınacak jeopolitik sınamalara hazırlıklı olmaları gerektiğini söylerken haklıydı. NATO’nun önemsiz olduğunu savunanlara karşı örgütün öneminin giderek artacağını söylemekte de kesinlikle haklıydık.
* NATO için Türkiye’nin ne denli önemli ve kritik bir ülke olduğu bütün üyelerce yeniden kabul edilirken, bazı üyelerin Türkiye’ye yönelen kimi tehditleri tam olarak takdir edememesi talihsiz bir durumdur.
* Türkiye’ye göre İsveç ve Finlandiya’nın üyeliğe kabulü, kendi güvenliği ve örgütün geleceği açısından riskler barındırmaktadır.
* 5. madde uyarınca NATO’nun en büyük ikinci ordusunun yardımına koşmasını bekleyen bu ülkelerin, AB ve ABD tarafından da terör örgütü olarak kabul edilen PKK’nın eleman devşirme, finansman ve propaganda faaliyetlerini engellemesini beklemek en doğal hakkımızdır."
"GEREKLİ ADIMLARI ATMAMALARI HALİNDE TÜRKİYE BU KONUDAKİ DURUŞUNU DEĞİŞTİRMEYECEKTİR"
Türkiye'nin aday ülkelerden tüm terör örgütlerinin faaliyetlerini durdurmalarını ve mensuplarını Türkiye’ye iade etmelerini istediğini bir kez daha vurgulayan Erdoğan, şu değerlendirmelerde bulundu:
* "Bu ülkelerin makamlarıyla açık kanıtlar paylaşılmış ve adım atmaları beklenmiştir. İlaveten Türkiye, bu ülkelerin NATO üyelerince yapılacak terörle mücadele operasyonlarına destek vermelerini arzu etmektedir.
* Terör tüm üye ülkelere tehdit oluşturmaktadır ve aday ülkelerin örgüte katılmadan önce bu gerçeği kabul etmeleri gerekmektedir. Gerekli adımları atmamaları hâlinde Türkiye bu konudaki duruşunu değiştirmeyecektir.
* İlaveten Türkiye, (İsveç’in ülkemize uyguladığı türden) her türlü silah ambargosunun NATO şemsiyesi altındaki askeri ortaklık ruhuna aykırı olduğu görüşündedir.
* Bu gibi kısıtlamaların sadece ulusal güvenliğimiz değil NATO’nun kimliği açısından da son derece zararlı sonuçları olmaktadır.
* İsveç ve Finlandiya’nın ittifaka katılma ısrarı da NATO’nun gündemine gereksiz bir madde eklemiştir."
"ANKARA’DA TALİMAT VEREBİLECEKLERİ HİÇBİR MAKAM BULUNMAMAKTADIR"
Türkiye’nin İsveç ve Finlandiya’nın üyeliklerine itirazının aynı zamanda şimdiye kadar terörün hedefi olmuş tüm üyeler adına atılmış kararlı bir adım olduğunun altını çizen Erdoğan şunları kaydetti:
* “Terörün dini, milleti ve rengi yoktur. Hedefi sivil halka zarar vermek olan her örgütün karşısında her üye ülkenin kararlı bir şekilde durması bu ittifakın en önemli misyonlarından biridir.
* Hiçbir ülkenin bu konuda bir ayrıcalığı bulunmamaktadır. Sorunları çözmek ve küresel barış ve istikrarı desteklemek söz konusu olduğunda her zaman kısa yollar mevcut olmayabilir. Ama atılabilecek cesur ve doğru adımlar sayesinde bu yollar elden geldiğince kısaltılabilir.
* İsveç ve Finlandiya’nın müttefik olmak istedikleri devletlerin güvenlik kaygıları ve hassasiyetleri konusunda göstereceği tavır Türkiye’nin de bu ülkeleri ne kadar müttefik olarak görmek isteyeceğini belirleyecektir.
* İttifakın her genişleme sürecinde olumlu ve yapıcı bir noktada duran Türkiye’nin parçası olduğu örgütle ilişkilerini sorgulamaya cüret edenlerin cehaleti ve hadsizliği bu duruşumuzu değiştirmeyecektir.
* Diplomasi ve diyaloğun her türlüsüne açık olan ülkemiz, bu çabaların aday ülkelerin ikna edilmesine odaklanmasını tavsiye etmektedir.
* Terörle mücadele konusunda gönülsüz olan hiçbir ülkenin Ankara’da talimat verebileceği hiçbir makam bulunmamaktadır.
* NATO üyelerinin terörle mücadele konusunda çifte standart uygulaması halinde ittifakın itibarının ve inandırıcılığının tehlikeye gireceğine inanıyoruz.”
Putin’den Finlandiya ve İsveç çıkışı: Karşılık vereceğiz
Rusya lideri Putin, Finlandiya ve İsveç'in NATO üyelik süreciyle ilgili açıklamasında, "Eskiden bu ülkelerle her şey iyiydi. Şimdi aramızda kesinlikle bir gerginlik olacaktır" dedi.
Rusya Devlet Başkanı Vladimir Putin, Finlandiya ve İsveç'in NATO üyelik süreciyle ilgili açıklamasında, “NATO bu ülkelere asker ve altyapı konuşlandırırsa Rusya kesinlikle karşılık verecek” dedi.
Rus devlet televizyonuna konuşan Putin, “İsveç ve Finlandiya’yla hiçbir sorunumuz yok. NATO’ya üye olmak istiyorlarsa buyursunlar. Ama şunu bilmeliler ki ortada hiçbir tehdit yoktu. Ama şimdi oraya asker ve altyapı konuşlandırılırsa buna yanıt vermemiz gerekir. Bize tehdit oluşturan bölgelere aynı şekilde tehdit oluşturmak zorundayız” ifadelerini kullandı.
Putin "Eskiden bu ülkelerle her şey iyiydi. Şimdi aramızda kesinlikle bir gerginlik olacaktır" dedi.
İsveç ve Finlandiya’nın NATO'ya katılımıyla ilgili yaşanan kriz, Türkiye'nin Madrid’de devam eden NATO Zirvesi’nde itirazlarını geri çekmesiyle aşılmıştı.
Financial Times: Ukrayna savaşı, ABD'yi Türkiye'yle ilişkileri düzeltmeye yöneltti
Türkiye'nin Finlandiya ve İsveç'in NATO üyeliğine yönelik itirazlarını geri çekmesinin ardından ABD yönetiminin Türkiye'ye F-16 satışına yeşil ışık yakması dikkat çekti. İngiliz Financial Times gazetesi, son süreçle ilgili çarpıcı bir analiz yayınladı. Gazete, analistlere ve diplomatlara göre Rusya’nın Ukrayna işgalinin Batı’yı Karadeniz’de stratejik bir konuma sahip Türkiye’yle kötü ilişkileri düzeltmeye yönelttiğini yazdı.
Türkiye'nin Finlandiya ve İsveç'in NATO üyeliğine yönelik itirazlarını geri çekmesinin ardından ABD Başkanı Joe Biden yönetiminin, Türkiye'ye muhtemel F-16 savaş uçağı satışına destek verdiği yönündeki açıklama uluslararası basında da ses getirdi.
ABD Savunma Bakanlığı Uluslararası Güvenlik İşlerinden Sorumlu Savunma Bakan Yardımcısı Celeste Wallander, Türkiye'nin güçlü savunma yeteneklerine sahip olmasının NATO'nun savunmasını güçlendireceğini ifade ederek, “ABD, Türkiye’nin savaş filosunun modernizasyonunu destekliyor, çünkü bu NATO güvenliğine ve dolayısıyla ABD'nin güvenliğine bir katkıdır” demişti.
Türkiye, ABD’den 40 adet Lockheed Martin yapımı F-16 savaş uçağı ve mevcut savaş uçakları için 80’e yakın modernizasyon kiti satın almak için ekim ayında talepte bulunmuştu. Türkiye’nin alım talebinin ABD Kongresi tarafından onaylanması gerekiyor.
'TÜRKİYE'NİN KARARI OLUMLU HAVA YARATTI'
Türkiye’nin İsveç ve Finlandiya’nın NATO üyeliğine itirazlarının da ABD’den F-16 alımıyla ilişkili olduğu iddiaları daha önce gündeme gelmişti. ABD’li yetkililer Türkiye’nin Finlandiya ve İsveç’in NATO üyeliğine yeşil ışık yakmasıyla sonuçlanan görüşmelerde F-16 konusunun gündeme gelmediğini ancak Türkiye’nin itirazlarını geri çekmesinin olumlu bir hava oluşturduğunu aktarmıştı.
İngiliz Financial Times gazetesi, son süreçle ilgili dikkat çeken bir analiz yayınladı. Türkiye-ABD ilişkilerinin son yıllarda kötü durumda olduğuna dikkat çeken gazete, analistlere ve diplomatlara göre Rusya’nın Ukrayna işgalinin Batı’yı Karadeniz’de stratejik bir konuma sahip Türkiye’yle kötü ilişkileri düzeltmeye yönelttiğini yazdı.
'ABD'NİN KARADENİZ STRATEJİSİ TÜRKİYE'Yİ İÇERİYOR'
ABD ordusunun eski Avrupa Komutanı olan Emekli Korgeneral Ben Hodges, Financial Times’a açıklamasında “Sadece bu zirvenin değil tüm bu krizin sonuçlarından biri, ABD'nin Karadeniz'e artık stratejik bir gözle bakmak zorunda kalması oldu. Bu da Türkiye ile ilişkileri düzeltmeyi içeriyor” dedi.
ABD’li Cumhuriyetçi Senatör Lindsey Graham da dün paylaştığı Twitter mesajında Türkiye’ye F-16 satışı konusunda Biden yönetimine destek verdi. Graham, tweet'inde "NATO müttefikimiz Türkiye'ye F-16 satışı konusunda Biden yönetiminin kararını destekliyorum. Türkiye ile görüş ayrılıklarımız olsa da, ülke bir NATO müttefiki ve sıkıntılı bir coğrafyada askeri kapasitelerinin artırılması Amerika'nın ulusal güvenlik çıkarlarına uygundur" ifadelerini kullandı.
Yabancı basından NATO yorumu: Erdoğan siyasi zafer olarak lanse edecek
Son dönemde anketlerde geçen yıllara göre desteğin azaldığı Cumhurbaşkanı Erdoğan hakkında dikkat çekici bir iddia Financial Times'tan geldi. ABD merkezli Wall Street Journal da gelişmenin Türkiye siyasetine etkilerini mercek altına aldı.
Türkiye'nin Finlandiya ve İsveç'in NATO üyeliğine yeşil ışık yakmasının yankıları sürüyor...
Madrid'de gerçekleşen NATO Zirvesi'nde taraflar arasında uzlaşma sağlanırken, İngiltere'nin önde gelen gazetelerinden Financial Times, bu anlaşmanın yansımalarını mercek altına aldı.
Gazete, "Bir Türk yetkili kuzey ülkelerinin Suriye'deki Kürt teröristlere destek verilmemesi konusunda anlaştı" açıklamasına yer verirken bu durumu, "Gelecek yıl Haziran ayından önce yapılması planlanan seçimler öncesinde bunu ülkesinde siyasi bir zafer olarak ilan edecek" yorumunu yaptı.
Türk yetkili ayrıca Finlandiya ve İsveç'in FETÖ'cülere desteği durdurma kararı aldığını da belirtti.
"ERDOĞAN İSTEDİĞİNİ ALDI"
Öte yandan gelişmeye geniş yer ayıran ABD'nin saygın gazetelerinden Wall Street Journal da gelişmenin Türkiye siyasetine etkilerini mercek altına aldı. Gazete, "Bu hafta yapılan anlaşma, Erdoğan'ın ülkesinde siyasi duruşunu güçlendirebilir. Kağıt üzerinde bütün anlaşma şartları Erdoğan'ın talepleri" yorumu yapıldı.
Makalede ayrıca Biden ile Erdoğan arasındaki yakınlaşmaya da dikkat çekildi. Gazete, "Sayın Erdoğan ayrıca Biden'dan istediği telefon görüşmesini ve toplantıyı elde etti. Biden, Salı günü Erdoğan'ı aradı ve Çarşamba günü Madrid'de görüştüler" ifadesine yer verdi.
Gazete, uzun süredir Erdoğan'ın ABD Başkanı'yla iletişim kurmak istediğine vurgu yaparken Biden ile Erdoğan arasında geçen görüşmelerde ikili ilişkilerin hiç görüşülmediği ve İsveç ile Finlandiya'nın NATO üyeliğine dair konuştukları kaydedildi. Üst düzey bir ABD'li yetkili, "Türkler söylediklerini ima ettiler. Finlandiya ve İsveç'e ve bu ülkelerin terörle mücadele konularına odaklanmışlardı" dedi.
Wall Street Journal'a konuşan ve görüşmelerin detaylarına hakim olan Batılı bir diplomat ise dün gerçekleşen toplantının Erdoğan'ın fikrini değiştirdiğini söyledi. İsmini açıklamayan diplomat, "Erdoğan o görüşmelerde duyulduğunu ve endişelerinin ciddiye alındığını hissetti" ifadesini kullandı.
Çavuşoğlu'ndan İsveç ve Finlandiya açıklaması
Dışişleri Bakanı Mevlüt Çavuşoğlu, Finlandiya ve İsveç'in NATO üyelikleriyle ilgili açıklamalarda bulundu.
Dışişleri Bakanı Mevlüt Çavuşoğlu, Rusya'nın Ukrayna'yı işgal etmesiyle birlikte NATO üyeliği için süreci başlatan İsveç ve Finlandiya ile ilgili açıklamalarda bulundu.
Ankara her iki ülkenin de terörle mücadelede daha fazla çaba göstermesi gerektiğini açıklayarak iki ülkenin üyelik sürecine diğer NATO üyesi ülkelerden daha geç yeşil ışık yakmıştı. Fakat Haziran ayında yapılan NATO Liderler Zirvesi'nde taraflar masaya oturmuş ve süreç başlamıştı.
Halen Macaristan ve Türkiye'nin meclislerde onay vermesi beklenirken Dışişleri Bakanı Mevlüt Çavuşoğlu açıklamalarda bulundu. Çavuşoğlu, "İki ülkenin de NATO üyeliği için attığı adımların farkındayız. Fakat Türkiye'nin ikna olmak için daha fazlasına ihtiyacı var" dedi.
Çavuşoğlu, Romanya'nın başkenti Bükreş'teki Parlamento Sarayı'nda düzenlenen NATO Dışişleri Bakanları Toplantısının ikinci ve son günündeki oturumlara katıldıktan sonra açıklamalarda bulundu.
İkili görüşmeler de gerçekleştiren Çavuşoğlu, yeni İsveç hükümetinin terörle mücadelede daha sert duruşundan memnuniyet duyduğunu da dile getirdi.
Finlandiya, Kur'an-ı Kerim yakılmasına izin vermeyecek
Finlandiya basınına göre, polis ülkede Kur'an-ı Kerim yakılmasına izin vermeyecek.
Finlandiya polisi, kamuya açık alanlarda Kur'an-ı Kerim gibi kutsal kitapların yakılmasına izin vermeyeceğini bildirdi.
Finlandiya basınının, ülkede faaliyet gösteren STT haber ajansına dayandırdığı habere göre, Finlandiya Ulusal Polis Kurulu, kutsal kitapların yakılmasını "cezalandırılabilir suç" olarak değerlendirecek. Buna göre, kutsal kitapların saygısızlığa uğraması da benzer şekilde ele alınacak.
Açıklamada görüşlerine yer verilen Finlandiya Emniyet Görevlisi Vesa Pihajoki, "Kur'an-ı Kerim'in yakılması planlanmış olsaydı polis, gösteriyi düzenleyen kişiye izin verilmeyeceğini önceden bildirirdi. Ayrıca söz konusu faaliyet bir gösteri sırasında veya polisin dikkatini çeken başka bir durumda gerçekleşirse, polis müdahale edecektir" ifadelerini kullandı.
Haberde, Finlandiya hukukunun diğer İskandinav ülkelerinin aksine "dini barışı" koruduğu ve ihlalinin cezalandırılabileceği bilgisine yer verildi.
İsveç'in başkenti Stockholm'de 21 Ocak'ta Danimarkalı aşırı sağcı Sıkı Yön Partisi lideri Rasmus Paludan, Türkiye'nin Stockholm Büyükelçiliği önünde Kur'an-ı Kerim yakmış, kalabalık polis korumasında gerçekleştirilen eylem sırasında Paludan'ın yanına kimsenin yaklaşmasına izin verilmemişti. Paludan, 27 Ocak'ta da Danimarka'da cami karşısında ve Türkiye'nin Kopenhag Büyükelçiliği önünde Kur'an-ı Kerim yakmıştı. (AA)
Türkiye'den İsveç ve Finlandiya'ya mesaj
Cumhurbaşkanlığı sözcüsü İbrahim Kalın, İsveç ve Finlandiya'nın NATO üyeliğine ilişkin "Prensipte NATO'nun genişlemesini destekliyoruz. Terör temizlenirse Türkiye bunu karşılıksız bırakmaz" dedi. ABD ile F-16 görüşmelerine dair konuşan Kalın, Suriye ile görüşme sorusunu da yanıtladı.
Cumhurbaşkanlığı Sözcüsü İbrahim Kalın, Kredi ve Yurtlar Genel Müdürlüğü tarafından her yıl geleneksel olarak düzenlenen Gençlik ve Spor Bakanlığı Tematik Kış Kampları kapsamındaki Diplomat Akademi Kampı zirvesine katıldı.
Burada konuşan Kalın, "Bu üyelik sürecinin nasıl onaylanacağına dair bazı ilkelerde mutabık kaldık. Bunun için üçlü bir mekanizma kurduk bu mekanizmanın da iki toplantısını gerçekleştirdik. Aslında üçüncü toplantısını bu hafta Brüksel'de yapacaktık ama İsveç'te yaşanan hadiseler neticesinde biz bu toplantıyı ileri bir tarihe erteledik. Bundan sonra yaşanacak gelişmelere, atılacak adımlara bağlı olarak tarih belirlenecek. Şu anda henüz kesin bir tarih söz konusu değil" diye konuştu.
"TERÖR TEMİZLENİRSE TÜRKİYE BUNU KARŞILIKSIZ BIRAKMAZ"
Türkiye'nin NATO'nun genişleme ilkesini desteklediğini, istenen adımların atılması dahilinde İsveç ve Finlandiya'nın üyeliğine olumlu bakılabileceğini belirten Kalın, şunları söyledi:
* "En başından beri objektif ilkeler koyduğumuzu ifade ettik. Bu nedir? Türkiye'nin milli güvenliğine tehdit teşkil eden terör unsurları ortadan kaldırılmadığı müddetçe özellikle İsveç bağlamında üyelik sürecinin ilerlemeyeceğini açık ve net bir şekilde ifade ettik. Tabi bu süre zarfında hem Finlandiyalı hem İsveçli mevkidaşlarımla, hem NATO genel sekreterliğiyle yaptığımız görüşmelerde hep 'adım atılırsa biz bunları karşılıksız bırakmayız' dedik.
* Türkiye'ye dönük; FETÖ, PKK ve benzeri yapılanmalar buralardan temizlendiği zaman, buralar artık bu örgütler için birer güvenli liman olmaktan çıktığı zaman Türkiye de bunları karşılıksız bırakmaz. Zira biz prensipte NATO'nun genişleme ilkesini destekliyoruz. Terör temizlenirse Türkiye bunu karşılıksız bırakmaz. NATO ittifakının da bir üyesi olarak, bir müttefiki olarak bu süreci olumlu değerlendirebileceğimizi ama atılması gereken adımlar olduğunu ifade ettik."
"TÜRKİYE'DEN KAYNAKLANAN BİR GECİKME SÖZ KONUSU DEĞİL"
İsveç'in yeni bir yasa hazırlığında olduğunu ve süreye ihtiyacı olduğunu kaydeden Kalın, bazı gecikmelerin Türkiye'den kaynaklı bir sebeple gerçekleşmediğini söyledi. İsveç'te yaşanan son olayların kabul edilemez olduğunun altını çizen Kalın, şu ifadeleri kullandı:
* "Bildiğiniz gibi geçen sene İsveç bir anayasa değişikliği yaptı ve terörle mücadele yasasını bu anayasa çerçevesinde yeniden yazıyor. Bunun için biraz zamana ihtiyaçları olduğunu kendileri ifade ettiler. Biz de müttefiklerimize herkese açık bir şekilde ifade ettik; 'Türkiye'den kaynaklanan herhangi bir blokaj, gecikme söz konusu değil dedik.' İsveç tarafı bu terörle mücadele yasasını yazıp bunu uygulamaya geçirdikten sonra Türkiye'nin buradaki taleplerini daha rahat, yasal bir çerçeve ve güvence içinde yerine getirebileceklerini ifade ediyorlar. Bu konuda olumlu adımlar atarsanız Türkiye bunu karşılıksız bırakmaz.
* Ortaya konan üçlü mutabakat ve mekanizma çerçevesinde ortaya konan ilkeler, adımlar atılır. Türkiye'nin bu konudaki kaygıları giderilirse biz de olumlu adım atacağımızı ifade ettik ama bunların tersi yönde gelişmeler olursa ki İsveç'te son bir ayda yaşanan hadiseler maalesef bu yönde oldu, kutsal kitabımız Kur'an-ı Kerim'in yakılması, Cumhurbaşkanımızı hedef alan gösterilerin yapılması, buna müsaade edilmesi hangi yasal çerçeve veyahut özgürlük tanımı adı altında olursa olsun bizim için kabul edilmez."
"F-16 PROGRAMINI, HAVA GÜCÜMÜZÜ ARTIRMAK İÇİN ALTERNATİF GÖRÜYORUZ"
"F-16 programı ile ön şart deyimlerini biz de duyuyoruz. Eğer kongrede Menendez gibi senatörle bunu şart olarak getirirlerse tarafsızlık pozisyonlarını yitirmiş olurlar. Bu Türkiye için asla kabul edilemez" diyen Kalın, şu değerlendirmelerde bulundu:
* "Eğer Kongre'de şart getirir ve Yunanistan'ın talebine olumlu cevap verirlerse NATO'da tarafsızlık kararını bozmuş olurlar. Biz F-16 programını, hava gücümüzü artırmak için alternatif olarak görüyoruz. ABD şartlar getirir ve böyle bir yaklaşım içerisine girerse biz kendi yolumuza devam ederiz. Elimiz kolumuz bağlanacak hali yok. Biz milli güvenliğimizi sağlamak noktasında kendi imkan ve kabiliyetlerimizi geliştirmeye devam ediyoruz.
* Biden yönetiminin niyeti ve arzusunu biliyoruz ama Kongre'de bir şekilde takılırsa buna göre değerlendirme yaparız. Türkiye başka alternatifler bakmaya devam eder. SİHA teknolojisi alanında son yıllarda muazzam aşamalar kaydedildi. Kızılelma uçuşlara başladı, inşallah yakında envantere de girecek."
SURİYE İLE GÖRÜŞME NE ZAMAN?
Kalın, Suriye ile görüşme konusunda da "Bu ay içinde olabilir, henüz net bir yer ve tarih belli değil" dedi.
Finlandiya'nın NATO üyeliğine Meclis'ten onay
Finlandiya'nın NATO'ya katılım protokolünün onaylanmasına ilişkin kanun teklifi, TBMM Genel Kurulunda kabul edildi.
Meclis Genel Kurulu'nda, Kuzey Atlantik Antlaşmasına Finlandiya Cumhuriyetinin Katılımına İlişkin Protokolün Onaylanmasının Uygun Bulunduğuna Dair Kanun Teklifi kabul edildi.
TBMM Genel Kurulu'nda kabul edilen uluslararası sözleşmeye ilişkin teklifle; NATO'ya üyeliğinin Avrupa-Atlantik güvenliğine katkı sağlayacağı değerlendirilen Finlandiya'nın Kuzey Atlantik Antlaşması'na katılımına ilişkin olarak antlaşmaya taraf her bir ülkenin imzaladığı protokolün onaylanmasının uygun bulunması amaçlanıyor.
FİNLANDİYA'DAN İLK AÇIKLAMA
Finlandiya Cumhurbaşkanı Sauli Niinistö, Finlandiya'nın NATO'ya katılım protokolünün onaylanmasına ilişkin kanun teklifinin, TBMM Genel Kurulunda kabul edilmesinin ardından, "Finlandiya, NATO'nun güvenliğine kendini adamış, güçlü ve kabiliyetli bir müttefik olacak." ifadesini kullandı.
Niinistö, Twitter hesabından yaptığı paylaşımda, 30 NATO üyesinin Finlandiya'nın üyeliğine onay verdiğini belirtti.
Tüm onay veren ülkelere güvenleri ve destekleri için teşekkür eden Niinistö, "Finlandiya, NATO'nun güvenliğine kendini adamış, güçlü ve kabiliyetli bir müttefik olacak. Finlandiya artık NATO'ya katılmaya hazır. İsveç'in en kısa zamanda aramıza katılmasını dört gözle bekliyoruz." değerlendirmesinde bulundu.
TEŞEKKÜR ETTİ
Finlandiya Başbakanı Sanna Marin de Twitter hesabından destek için tüm ülkelere teşekkür ederek, "Müttefikler olarak karşılıklı güvenlik sağlayacağız. Birbirimizi savunacağız. Finlandiya şimdi ve gelecekte İsveç'in yanındadır ve başvurusunu desteklemektedir." ifadelerini kullandı.
NATO'DAN DA AÇIKLAMA GELDİ
NATO Genel Sekreteri Jens Stoltenberg, Finlandiya'nın NATO'ya katılım protokolünün onaylanmasına ilişkin kanun teklifinin TBMM Genel Kurulunda kabul edilmesini memnuniyetle karşıladığını bildirdi.
Stoltenberg, TBMM'de yapılan oylamanın ardından sosyal medya hesabından paylaşımda bulundu.
Finlandiya'nın NATO'ya katılım onayının TBMM'de tamamlanmasından duyduğu memnuniyeti dile getiren Stoltenberg, "Bu bütün NATO ailesini daha güçlü ve daha güvenli yapacaktır." ifadesini kullandı.
DIŞİŞLERİ'NDEN TEŞEKKÜR MESAJI
Finlandiya Dışişleri Bakanlığı, NATO'ya katılım protokolünün onaylanmasına ilişkin kanun teklifinin, TBMM Genel Kurulunda kabul edilmesinin ardından, Türkçe "Teşekkürler" mesajı paylaştı.
Bakanlığın Twitter hesabından NATO'ya üyelik sürecine ilişkin paylaşım yapıldı.
Paylaşımda, "Teşekkürler! Finlandiya'nın NATO'ya katılım protokolünü onaylama kararından dolayı Türkiye Büyük Millet Meclisi'ne minnettarız." ifadeleri kullanıldı.
Finlandiya Dışişleri Bakanı Pekka Haavisto da Twitter hesabından sürece ilişkin bilgi verdi ve şunları kaydetti:
"10 aydan uzun süren bir işi bugün geride bıraktık. NATO üyeliği için 17 Mayıs 2022'de başvuru yaptık. Kanada ve Danimarka'dan ilk onaylar alındı. Macaristan'ın kendi onayını yarın Washington'a teslim etmesi gerekiyor. Şimdi TBMM kararını verdi. Tarihi günlerde yaşıyoruz."
Finlandiya, NATO'ya en hızlı katılan ülkelerden olacak
NATO'ya 31'inci üye olarak katılmasına tüm müttefiklerce onay verilen Finlandiya'nın üyelik süreci, ittifakın 74 yıllık tarihinde en hızlı ilerleyen üyelik süreçlerinden biri oluyor.
Finlandiya, Soğuk Savaş'tan beri NATO'nun birçok misyonuna katkı sağlıyor ve 1994'ten beri "partner ülke" olarak NATO ile birçok konuda işbirliği yapıyordu ancak geçen yıla kadar NATO'ya katılma konusunda niyet beyan etmemişti.
Finlandiya hükümeti, Rusya'nın Ukrayna'ya 24 Şubat 2022'de saldırmasından sonra Avrupa'da güvenlik mimarisinin değiştiği gerekçesiyle ülkenin yıllarca izlediği tarafsızlık ilkesini değiştirdi.
Rusya ile 1340 kilometrelik sınıra sahip Finlandiya ve komşusu İsveç, NATO'nun güvenlik şemsiye altına girmek için 18 Mayıs 2022'de NATO'ya resmen üyelik başvurusu yaptı.  Bunun ardından 28-30 Haziran 2022'de İspanya'nın başkenti Madrid'de yapılan NATO Zirvesi'nde iki ülke resmen üyeliğe davet edildi. 5 Temmuz'da NATO ülkeleri katılım protokolünü imzaladı ve İsveç ve Finlandiyalı yetkililer, NATO'nun toplantılarına "davetli ülke olarak" katılmaya başladı.
TÜRKİYE NİHAİ ONAYI VERDİ
Türkiye, Madrid'deki zirveden önce özellikle İsveç'teki PKK/YPG ve FETÖ gibi terör örgütlerinin faaliyetleri nedeniyle bazı güvenlik endişelerini dile getirdi. Nitekim Türkiye, İsveç ve Finlandiya arasında terörle mücadelenin artırılması konusunda zirve sırasında Üçlü Muhtıra imzalandı. İsveç ve Finlandiya, bu metinle terörle mücadelede daha fazla işbirliği taahhüt etti.
Daha sonra üç ülke arasında çok sayıda görüşme yapıldı. Türk yetkililer, özellikle İsveç'in bu konudaki adımlarının memnuniyet verici ancak yetersiz olduğunu belirtti. Finlandiya konusunda ise Cumhurbaşkanı Recep Tayyip Erdoğan, 17 Mart 2023'te onay sürecinin başlatılacağını açıkladı.
Bu sırada Haziran 2022'de düzenlenen Madrid Zirvesi'nden hemen sonra NATO ülkelerinin çoğu iki ülkenin üyelikleri için onay sürecini başlatmıştı. 20 NATO ülkesi temmuzda, 4 ülke ağustosta, 4 ülke de eylülde meclislerinde onay sürecini tamamladı.
Son olarak 27 Mart 2023'te Macaristan meclisi Finlandiya'nın üyeliğini onayladı. TBMM'deki onay ise 30 Mart'ta çıktı. Böylece Finlandiya'nın NATO üyelik süreci 1 yıldan kısa sürede tamamlanmış olacak.
NATO müttefiki 30 ülkenin onaylarından sonra Finlandiya, NATO Anlaşması'nın "bir üyeye yapılan saldırının tüm üyelere yapılmış sayılacağını" öngören 5. maddesi gereğince güvenlik garantisi alıyor. (AA)
Çılgın partileri olay olmuştu... Finlandiya Başbakanı Sanna Marin'in koltuğu sallantıda
Türkiye’nin de onayıyla NATO üyeliğini garantileyen Finlandiya, bu pazar günü sandığa gidiyor. Anketlere göre ülkenin çılgın partileriyle ünlü genç Başbakanı Sanna Marin’in işi zor.
Finlandiya pazar günü düzenlenecek genel seçimde sandığa gitmeye hazırlanırken, Başbakanı Sanna Marin’e destekteki ciddi düşüş dikkat çekiyor.
Eleştirilere yanıt veren Sanna Marin gözyaşlarını tutamamıştı. 
Geleneksel siyaset sahnesinde farklı tarzıyla dikkat çeken 37 yaşındaki Marin’in arkadaşlarıyla şarkı söyleyip dans ettiği videosunun ortaya çıkması ülkede günlerce konuşulmuş, Marin de gelen eleştiriler üzerine uyuşturucu testi yaptırdığını açıklamıştı. Uyuşturucu testinin negatif çıktığını duyuran Marin, gözyaşları içinde yanlış bir şey yapmadığını söyleyerek yine de özür dilemişti.
“Dünyanın en mutlu ve huzurlu” ülkesi olarak nitelenen Finlandiya’da Ukrayna’daki savaşın da etkisiyle son dönemde ekonominin hızla kötüleşmesi, artan bütçe açığı ve borç hükümete yönelik tepkilere yol açıyor.
Ülkenin dış politikasından sorumlu olan Cumhurbaşkanı Sauli Niinistö’nun Marin’e eleştirileri de son günlerde ülkede gündem oldu.
Marin ve Cumhurbaşkanı Sauli Niinistö arasındaki gerilim basına da yansımıştı. 
Marin daha önce Finlandiya’nın eskiyen savaş uçaklarını Ukrayna’ya vermesini önermiş, Cumhurbaşkanı Niinistö ise bu konuda kendisine danışılmadığını söyleyerek genç başbakana sitemde bulunmuştu.
SAĞA KARŞI BÜYÜK DÜŞÜŞ
Son anketler, Marin’in partisi Sosyal Demokratların (SDP) iki sağcı rakibi karşısında zorlanacağını gösteriyor. Yeni bir ankete göre SDP, seçimde muhafazakar Ulusal Koalisyon Partisi ve sağcı popülist Finns Partisi’nin ardından üçüncü olacak.
Marin, 2020’de kızının babası Markus Räikkönen’le evlenmişti.[/caption]
Sonuçlar beklendiği gibi gelirse Marin’in başbakanlık koltuğunu kaybetmesi çok muhtemel. Son televizyon tartışmalarında da Marin’in rakiplerinin yanında silik kaldığı eleştirileri tartışma yarattı.
Genel seçimler öncesinde düzenlenen erken oy kullanma işlemine, kayıtlı seçmenlerin yüzde 40'ının katılımıyla rekor kırıldı. Bu sonuçlar SDP’nin başkent Helsinki’de gücünü koruduğunu ancak diğer yerlerde hızla gerilediğini ortaya koydu.
Finlandiya'da hava örneklerinde radyoaktivite tespit edildi
Finlandiya'nın Kotka kentinden alınan hava örneklerinde radyoaktive bulunduğu açıklandı.
Finlandiya'nın güneydoğusundaki Kotka kentinden alınan hava örneklerinde az miktarda radyoaktif izotiplerin bulunduğu bildirildi.
Finlandiya Radyasyon ve Nükleer Güvenlik Kurumu (STUK) tarafından yapılan açıklamada, "İnsan ve çevre sağlığını tehdit etmeyecek düzeyde, yoğunluğu düşük olan radyoaktivite gözlemledik. Havada az miktarda zirkonyum ve niyobyum tespit edildi" denildi. STUK ayrıca, "normal" olarak nitelendirilen radyoaktivite nedeniyle herhangi bir soruşturma başlatılmayacağını bildirdi.
Finlandiya, vize kısıtlamasını 'doğru yönde bir adım' olarak nitelendirdi
Finlandiya Dışişleri Bakanı Pekka Haavisto yaptığı açıklamada, Avrupa Birliği’nin (AB) Rus turistlere vize verilmesini kolaylaştıran anlaşmayı askıya alma ve vize ücretlerini arttırma kararını “doğru yönde bir adım” olarak nitelendirdi.
AB ülkelerinin, Rus turistlere vize verilmesini kolaylaştıran anlaşmayı askıya alma ve vize ücretlerini arttırma kararı almasının ardından Finlandiya Dışişleri Bakanı Pekka Haavisto söz konusu kararı “doğru yönde bir adım” olarak nitelendirdi.
"TATİL VE LÜKS TURİZMİN ZAMANI DEĞİL"
Haavisto, "Bu doğru yönde bir adım, ancak şimdiye kadar çok fazla konuşma ve çok az eylem yapıldığını bir kez daha gördük" ifadelerini kullanarak, durumun birkaç ay içinde yeniden değerlendirilmesi gerektiğini belirtti.
Haavisto, Rusya’nın Ukrayna'yı işgal etmesi nedeniyle AB’nin Ukraynalı mültecilere kapılarını açtığına ve Ukrayna’ya her şekilde yardım etmeye çalıştığına dikkat çekerek, Rus turistlerin böyle bir zamanda tatil ve lüks turizm yapmasının doğru olmadığını vurguladı.
DIŞİŞLERİ BAKANLARI VİZE KISITLAMASI KONUSUNDA UZLAŞTI
AB Dış İlişkiler ve Güvenlik Politikası Yüksek Temsilcisi Josep Borrell, Çekya’nın başkenti Prag’da düzenlenen AB Dışişleri Bakanları Toplantısı sonrası yaptığı açıklamada, “Ukrayna'da savaşın başlamasından bu yana, yaklaşık 1 milyon Rus vatandaşı, Rusya sınırından Avrupa Birliği'ne geçti. Bu, komşu ülkeler için bir güvenlik riski haline geldi. Ayrıca çok sayıda Rus'un Ukrayna'da savaş yokmuş gibi eğlence ve alışveriş için seyahat ettiğini gördük. Hiçbir şey olmamış gibi davranamayız. Putin rejimini destekleyenlere zaten yasaklar var. Fakat siyasi açıdan da bazı şeyler yapmaya karar verdik” dedi.
AB Dışişleri Bakanları’nın yapılan toplantıda ortak bazı kararlar aldığına değinen Borrell, “AB ile Rusya arasındaki vize kolaylaştırma anlaşmasının tamamen askıya alınmasına karar verdik. Bu, AB Üye Devletleri tarafından verilen yeni vizelerin sayısını önemli ölçüde azaltacaktır. Bu karar ile Ruslar için vize süreci daha zor ve daha uzun olacak” ifadelerini kullandı.
Toplantıda ayrıca, Rus turistlere verilen vize ücretlerinin de artırıldığı belirtildi. Alınan yeni kararla birlikte vize ücretleri 35 eurodan 80 euroya çıkarıldı.