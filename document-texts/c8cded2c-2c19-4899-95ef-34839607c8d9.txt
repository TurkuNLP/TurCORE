Çocuklar genelde 0-6 yaş arası kendine ait olmayan şeyleri eve getirebilir, buna başkalarının parası, oyuncakları, kişisel eşyaları dâhil olabilir. Ancak bu durum 6 yaş sonrası çocuklarda görülüyorsa tedavi gerektiren bir duruma dönüşmüş demektir.
6 yaş öncesindeki çocuklarda mülkiyet duygusu gelişmemiş olabilir, yani başkasından aldığı şeyin kime ait olup olmadığını ya da yaptığı davranışın doğru veya yanlışlığını algılamayabilir. Ancak bu durum 6 yaşından sonra gerçekleşiyorsa çocuk yaptığı eylemin yanlış olduğunun bilincindedir ve bu bilince rağmen bu eylemi gerçekleştiriyor ise acilen tedavi edilmelidir. Çözülmediği takdirde ilerleyen yaşlarda “kleptomani” yani çalma hastalığı olarak bilinen bir hastalığa dönüşecektir. Bu hastaların maddiyatla ilgisi yoktur, hatta çoğunun alım gücü olmasına rağmen kendilerine ait olmayan eşyaları alıp kendilerini tatmin etmeye çalışırlar.
Bu durum bir davranış bozukluğu olarak karşımıza çıktığı için altında yatan nedenlerin tespiti, hastalığın tedavisinde kilit noktasını oluşturmaktadır. Bu durumu tetikleyen genel nedenler şunlardır;
-Hatalı anne baba tutumları; Eğer anne baba olarak çok otoriter bir tutum içerisinde iseniz ya da alınacak herhangi bir şeyde cimri bir duruş sergiliyorsanız, canınız sıkkın olduğunda ya da sebepsiz yere çocuğunuzdan acısını çıkarıyorsanız ve bunun sonucunda çocuğunuz fiziki ya da psikolojik şiddete maruz kalıyorsa çocuğunuzda çalma eylemi ortaya çıkabilir.
-Dikkat çekmek; Aileye yeni katılan kardeş, yoğun çalışan ebeveynler, arkadaş topluluğu içinde kabul görmeme, özgüven eksikliği gibi birçok neden çocuğun dikkat çekmek istemesine sebep olabilir. Çalma eylemi de çocuğun düşünce tarzına göre dikkat çekme yollarından biri olabilir.
-Çocuğun kendini değersiz hissetmesi; Eğer çocuğunuz kendine ait olmayan şeyleri eve getiriyorsa bunun altında kendini değersiz hissetmesi de yatıyor olabilir. Bu profesyonel bir yardım gerektirecek kadar ciddi bir konudur.
-Sevgi eksikliği; Ebeveynler tarafından yeterli oranda sevgi ve ilgi görmemek de bu davranışı tetikleyen önemli faktörlerden biridir. Normal davranarak sevgi alamayacağı düşünen bir çocuk bu yolla hak ettiği sevgiyi bulacağına inanır.
Çocuğunuzla daha yakın iletişim kurarak ve fark ettirmeden gözlemleyerek hangi konularda sorun yaşadığını bulabilir ve bu konuyu uzamadan çözebilirsiniz.
Unutmayın, sevgi her kapıyı açar!
