çi börek tarifi
Çi Börek nasıl yapılır?
Çoook uzun zamandır bu tarifi paylaşmayı düşünüyorduk ama bir türlü hazırlayıp paylaşamadık.
Neyse; gün bugündür deyip paylaşmaya karar verdik ve çi börekleri hazırlayıp fotoğrafladık. Hiç de fena olmadı, hatta çok güzel oldu. Hafta sonu geç ve keyifli kahvaltı masalarını süsleyecek bu tarifi mutlaka denemenizi öneriyoruz. Orta yağlı kuzu kıyması ile harika oluyor ama kuzu kıymasını tercih etmeyenler dana-kuzu karışımı veya sadece dana kıyması kullanabilir.
Güzel bir nar ekşili ezme salata eşliğinde ara öğün ve atıştırmalık olarak da hazırlayabilirsiniz. Sadece sıcak sıcak tüketmek muhteşem oluyor.
Yanında ev yapımı köpüklü bir ayranı da unutmayın….
|çi börek|
Malzemeler
4 su bardağı un
1 iri boy yumurta
1,5 su bardağı su
1 bir yemek kaşığı üzüm sirkesi
1 tatlı kaşığı kadar tuz
Kızartmalık Ayçiçek yağı
Börek İçi;
250-300 gr. Orta yağlı kuzu kıyması
1 orta boy soğan (pirinç tanesi gibi ince doğranmış)
2 çay kaşığı Tuz
1 ½ çay kaşığı taze çekilmiş karabiber
Çi börek yapılışı;
Unu çukur bir kaba eleyerek ortasını çukur yapın. Unun ortasına yumurtayı kırdıktan sonra su, tuz ve sirkeyi ekleyin, yavaş yavaş una karıştırarak hafif sert bir hamur elde edin. Hamuru normal bir yumurta boyutunda (yaklaşık 20 adet oluyor) bezelere bölün. Üzerine nemli bir bez örterek yaklaşık yirmi dakika dinlendirin.
Diğer tarafta kıymaya soğan, tuz ve karabiberi ekleyip, köfte yoğurur gibi iyice yoğurun. Bezeler yeteri kadar dinlendikten sonra her bir bezeyi küçük bir daire şeklinde (yaklaşık yirmi cm çapında) açın. Ortasına hazırladığınız içten bir çorba kaşığı kadar koyun ve yarım daire şeklinde kapatın. Pişerken açılmamaları için kenarlarını bir hamur ruleti ile keserek tam olarak birbirine yapışmalarını sağlayın.
Kızdırdığınız yağda her iki tarafı da altın sarısı olana dek kızartın. Güzel kabarmaları için kızarırken bir kaşık yardımıyla sürekli üzerlerine tavadaki kızgın yağdan gezdirin.
|çi börek|
Fazla yağlarını çektirmek için kâğıt havlu yerleştirilmiş bir tabağa alın.
Sıcak sıcak servis yapın.
Yorumlar
Yorum Gönderme
adsız, bağlantı ve reklam içeren yorumlar spam olarak algılanır ve yayınlanmazlar.
