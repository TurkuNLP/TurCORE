Malatya İl Emniyet Müdürlüğü, Asayiş Şube Müdürlüğü, yaptığı çalışmalar ile ilgili açıklamada bulundu.
Yapılan açıklamada, bir konutta meydana gelen hırsızlık olayı suçundan aranan ve kesinleşmiş 5 yıl hapis cezası olan bir şahıs ile farklı suçlarda aranmaları bulunan 4 şahıs olmak üzere toplamda 5 aranan şahsın yakalandığı, 2'si yoklama kaçağı, 2'si de Covid-19 tedbirleri kapsamında olmak üzere 4 şahsa ise işlem yapıldığı belirtildi.
Bir hafta önce meydana gelen silahlı yaralama olayı şüphelisinin yakalanarak adli mercilere sevk edileceği belirtilen açıklamada, bir araçta meydana gelen hırsızlık olayı ile ilgili yakalanan 2 kişinin tutuklandığı ve dolandırıcılık şüphelisi 2 şahsın yakalandığı belirtildi.
Açıklamanın devamında, 3 gün önce "Genel Güvenliğin Kasten Tehlikeye Sokulması ve Mala Zarar Verme Olayı"nın şüphelisi F.F. adlı şahsın suç aleti olan bir adet havalı tabancayla yakalandığı ve şahsın üzerinden 5 adet uyuşturucu hap, bir miktar metamfetamin maddesinin ele geçirildiği kaydedildi.
Açıklamada, bir adet kesici alet, 182 adet uyuşturucu hap, 0,19 gram metamfetamin ve 0,90 gram esrar maddesinin ele geçirildiği ve şahıslar hakkında gerekli işlemlerin yapıldığı bildirildi.
