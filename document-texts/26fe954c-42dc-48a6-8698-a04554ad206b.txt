Yaz gelince bavullar hazırlandı. Herkes yavaştan tatil yollarına düştü. Deniz, kum, güneş derken sahilde zaman geçirip de çakıl taşı toplamayanımız var mı? Hani su kenarında ıslakken nefis renklerine veya şekillerine bayılıp da avucumuza doldurduğumuz. Üşenmeden bir de onları bavullara doldurup gerisin geri eve taşıyanların da hiç az olmadığını tahmin ediyoruz.
Peki, size de olmuyor mu? Bavulu açıp binbir heves evinize kadar taşıdığınız o çakıl taşlarını ne yapacağınızı bilememe hali... Zaman zaman bir sepete, bir kaseye doldurup tozlanmasını bekliyorsunuz. Zaten artık hiç de o deniz kenarında topladığınız zamanki kadar güzel görünmüyor. Bazen de yine aynı canlılığa kavuşsunlar diye taşları cam bir kavanoza koyup kavanozu da suyla dolduruyorsunuz. Ne yapsanız olmuyorsa, çakıl taşlarınız size, siz onlara boş gözlerle bakıp duruyorsanız güzel bir fikrimiz var: onları boyamak!
Aslında epeyce de meraklısı var bu işin. Deniz kenarında çakıl taşı toplamadan edemeyip, eve taşıyınca da o meczup görüntüye katlanamayıp kolları sıvayan, yaratıcılıklarını kullananların sayısı azımsanamayacak kadar çok. Zaman zaman sadece boyayarak süslemekle de yetinilmiyor üstelik. Bu taşları fonksiyonel hale getirip kullananlar da var. Bakalım çakıl taşlarıyla neler neler yapmışlar...
Topladığınız çakıl taşlarını düz renklere boyayıp sonra üzerlerine rakamlar oluşturacak şekilde noktalar çizebilirsiniz. Domino taşlarını gerçekten taşlardan yapmak eğlenceli bir fikir değil mi?
Çocukların da büyüklerinde bayılacağı bir diğer çakıl taşını baştan yaratma operasyonu ise şöyle: Çakıl taşlarınızı farklı renklerde boyayıp figürlerle süsleyin. Klasik masal objelerinin arasına sıradışı, belki günlük hayattan figürler eklemeyi de unutmayın. Şöyle bir çakıl taşı yelpazesi oluşturabilirsiniz mesela: prenses, canavar, cep telefonu, sihirli değnek, şimşek, kara kedi, taç, elma, uzay mekiği, yılan... Aklınıza gelenleri hiç çekinmeden ve hatta düşünmeden çakıl taşlarının üzerine resmedin. Çizimlerin çok da detaylı, profesyonel olmasına gerek yok. Çizdiğiniz şeyin ne olduğu anlaşılsın, yeter :) Sonra ne mi yapacaksınız? Çok basit. Minik bir keseye taşlarınızı doldurun. Çalkalayın ve taşları ortaya saçın. Ardından taşlarınızın üzerindeki sembolleri kullanarak bir masal anlatmaya başlayın. Her seferinde başka bir masal olmalı ama, yoksa oyun bozulur :)
Çakıl taşlarının üzerine harfler çizebilirsiniz. Değişik yazı karakterleri üretmekten çekinmeyin. Sonra bu üzeri harflerle süslü taşları kelime oyunlarına alet edebilir veya okumayı sökmeye çalışan minik bir arkadaşınıza hediye edebilirsiniz. Aynı şekilde, topladığınız çakıl taşlarının üzerine rakamlar ve toplama, çıkarma, çarpma gibi matematik sembolleri de çizebilirsiniz.
Hemen hemen herşeyden yapılabildiği gibi çakıl taşlarından da buzdolabınız veya herhangi bir başka metal yüzey için magnetler yapabilirsiniz. Çakıl taşlarınızı keyfinizce boyayın ve arka yüzüne silikon tabancası ile magnetleri yapıştırın. Bu kadarcık!
Mutfağınızı dekore etmek için çakıl taşı kullanmak aklınızın ucundan geçer miydi? Ama şipşirin bir kase çileğe kim karşı koyabilir ki? Ya da minyatür karpuz dilimlerine? İster mutfağı süsleyin, ister peçeteler uçmasın diye ağırlık olarak kullanın.
Ağırlık demişken... Kapıların çarpmasını engellemek için irice bir taşı boyayıp kullanabilirsiniz. Yine taşların ağırlığından kitaplarınızın hizalı durması ve devrilmemesi için de faydalanabilirsiniz.
Taşlarınızın doğal haline bayılıyor ve boyamak, şekilden şekle sokmak istemiyorsanız taşlarınızı tatil anılarınızı saklamak için kullanabilirsiniz. Topladığınız taşlara o tatilden güzel bir anı, o esnada okuduğunuz kitaptan bir cümle, bir his, bir adres, bir şarkı yazmaya var mısınız? Sonra bunları bir 'tatil anıları kavanozu'nda biriktirebilirsiniz. Arka yüzüne tarih atmayı unutmayın!
Gelelim çakıl taşlarından tablolara... Bir tuval üzerine veya irice bir taş üzerine ufak çakıl taşlarını resminizin objelerini oluşturacak şekilde boyayıp silikon tabancasıyla yüzeye yapıştırabilirsiniz. Ön plan ve arka plan arasındaki bu fark, tablonuza belirgin bir derinlik kazandıracak!
"Fikirler iyi hoş, bende de taştan bol birşey yok da... Nasıl başlayacağım?" diye meraklılar için gelsin!
Çakıl taşı boyama için gereken malzemeler
- Etrafı batırmamanız için eski gazete kağıtları
- Akrilik boya
- Vernik
- Çeşitli boyutlarda fırçalar
- Renk karıştırmak için ufak kaplar veya palet
Yeni başlayan meraklılar için tüyolar
- İlk iş, çakıl taşlarınızı aynen bulaşık yıkar gibi bir leğene dodurup bulaşık deterjanı ve ılık suyla yıkayın ki tüm kiri tozu gitsin.
- Yıkadığınız taşların iyice kuruduğundan emin olmadan boyamaya başlamayın.
- Çiziminize güvenemiyorsanız, önce bir kağıda eskiz olarak çizin. Ardından bir kalemle taşın üzerine bu eskizi aktarın ve ardından fırça ile çalışmaya başlayın.
- Çakıl taşınızın üzerinde fon olarak tek bir renk görmek istiyorsanız, önce taşınızı tamamen bu renk ile boyayın. İyice kurumasını bekleyin. Ardından desen çalışmanıza geçin.
- Taşınızı mümkünse elinizde tutarak boyamayın. Düz bir zemin üzerinde dursun ki, kuruturken boyadığınız yerler bozulmasın. İlk boyadığınız yüzey kuruduktan sonra, taşınızı çevirip terste kalan tarafı da boyayabilirsiniz.
- Bir sonraki tatilinizde taşlarınızı boyamaya da uygun olanlar arasından seçmeyi unutmayın! Yüzeyi düz, oval, yuvarlak kenarlı taşları tercih etmenizi öneriyoruz.
İyi eğlenceler!
