Elektrik kablolarıyla yıllardır verdiğimiz mücadeleyi kaybettiğimizi düşünüyorum. Elektrik kablolarını saklamaya çalıştıkça başıma daha sinir bozucu olaylar gelmeye başladığını farkedince onlarla barışmaya karar verdim. Kablosuz teknolojinin yaygınlaşmasını beklerken elektrik kablolarını güzel göstermenin yollarını aradım ve sanırım buldum;)
Elektrik kablolarını saklamaktansa vurgulamak son dönemin trendlerinden. Elektrik kablolarını evinizin ayrılmaz bir parçası olarak düşünerek dekorasyonun bir parçası haline dönüştürdüğünüzde kablolara farklı bir gözle bakmaya başlayabilirsiniz. Şimdi elektrik kablolarını güzelleştirmenin yollarına göz gezdirelim.
Elektrik kablolarıyla duvarlarınıza yazı yazabilir ve çizimler yapabilirsiniz. Hatta bunu yaparken normalde kullandığınızdan çok daha uzun bir kabloya ihtiyacınız olacak.
Makrome örgü bilenler yeni bir kendin yap projeye hazırlansın. Elektrik kablolarını makrome örgülerle kaplayarak ortaya neşeli ve renkli kablolar çıkartabilirsiniz.
Makrome örgü bilmiyorsanız ipleri kablo etrafından sarabilirsiniz. Hatta kendir ipi kullanırsanız hasır görünümlü elektrik kablolarınız olabilir.
Kabloları alışılmışın dışında renklere boyamak gibi bir şansınız da yok değil.
Elektrik bantları veya dekoratif bantlar elektrik kablolarını sevmenize yardımcı olabilir. Elektrik kablolarına saracağınız bantlar çok eğlenceli görünecektir.
Boncuk dizmekten hoşlanır mısınız? Elektrik kablolarını renkli boncuklarla dekore ettiğinizde evinizde daha fazla elektrik kablosu olmasını isteyeceksiniz.
Telgrafın tellerine konan kuşlar evdeki elektrik kablonuza konsa nasıl olur? Duvara yapışan sticker kağıtlardan kuşlar keserek duvara sabitlediğiniz kablo üstüne dizerseniz sonuç tahmininizden çok daha iyi olacaktır.
Bolca kablonun geçtiği mekanlarda simetrinin gücü devreye girebilir. Simetrik olarak yerleştirilen kablolar kötü görünmediği gibi endüstriyel dekorasyona katkı sağlar.
Hemen oyun konsollarını duvara asmaya başlayın;)
